
=Profetie van het strafgericht over Edom en de verlossing van Israël
#1
1Het gezicht van Obadja. Alzo zegt de Heere Heere van Edom: Wij hebben een gerucht gehoord van de Heere, en er is een gezant gezonden onder de heidenen: Staat op, en laat ons opstaan tegen hen ten strijde.
2Ziet, Ik heb u klein gemaakt onder de heidenen, gij zijt zeer veracht.
3De trotsheid van uw hart heeft u bedrogen; hij, die daar woont in de kloven der steenrotsen, in zijn hoge woning; die in zijn hart zegt: Wie zou mij ter aarde neerstoten?
4Al verhieft gij u gelijk de arend, en al steldet gij uw nest tussen de sterren, zo zal Ik u van daar neerstoten, spreekt de Heere.
5Zo er dieven, zo er nachtrovers tot u gekomen waren (hoe zijt gij uitgeroeid!), zouden zij niet gestolen hebben zoveel hun genoeg ware? Zo er wijnlezers tot u gekomen waren, zouden zij niet een nalezing hebben overgelaten?
6Hoe zijn Ezau's goederen nagespeurd, zijn verborgen schatten opgezocht!
7Al uw bondgenoten hebben u tot aan de grens uitgeleid; uw vredegenoten hebben u bedrogen, zij hebben u overmocht; die uw brood eten, zullen een gezwel onder u zetten, er is geen verstand in hem.
8Zal het niet te dien dage zijn, spreekt de Heere, dat Ik de wijzen uit Edom, en het verstand uit Ezau's gebergte zal doen vergaan?
9Ook zullen uw helden, o Teman! versaagd zijn; opdat een ieder uit Ezau's gebergte door de moord worde uitgeroeid.
10Om het geweld, begaan aan uw broeder Jakob, zal schaamte u bedekken; en gij zult uitgeroeid worden in eeuwigheid.
11Ten dage als gij tegenover stondt, ten dage als de uitlanders zijn heer gevangen voerden, en de vreemden tot zijn poorten introkken, en over Jeruzalem het lot wierpen, waart gij ook als een van hen.
12Toen zoudt gij niet gezien hebben op de dag van uw broeder, de dag van zijn vervreemding; noch u verblijd hebben over de kinderen van Juda, ten dage van hun ondergang; noch uw mond groot gemaakt hebben, ten dage der benauwdheid;
13Noch tot de poort van Mijn volk ingegaan zijn, ten dage van hun verderf; noch gezien hebben, ook gij, op zijn kwaad, ten dage van zijn verderf; noch uw handen uitgestrekt hebben aan zijn heer, ten dage van zijn verderf;
14Noch gestaan hebben op de wegscheiding, om zijn ontkomenen uit te roeien; noch zijn overgeblevenen overgeleverd hebben, ten dage der benauwdheid.
15Want de dag des Heeren is nabij, over al de heidenen; zoals gij gedaan hebt, zal u gedaan worden; uw vergelding zal op uw hoofd weerkeren.
16Want gelijk gij gedronken hebt op de berg Mijner heiligheid, zo zullen al de heidenen gedurig drinken; ja, zij zullen drinken en inzwelgen, en zullen zijn alsof zij er niet geweest waren.
17Maar op de berg Sion zal ontkoming zijn, en hij zal een heiligheid zijn; en die van het huis Jakobs zullen hun erfgoederen erfelijk bezitten.
18En Jakobs huis zal een vuur zijn, en Jozefs huis een vlam, en Ezau's huis tot een stoppel; en zij zullen tegen hen ontbranden, en zullen ze verteren, zodat Ezau's huis geen overgeblevene zal hebben; want de Heere heeft het gesproken.
19En die van het zuiden zullen Ezau's gebergte, en die van de laagte zullen de Filistijnen erfelijk bezitten; ja, zij zullen het veld van Efraïm en het veld van Samaria erfelijk bezitten; en Benjamin Gilead.
20En de gevankelijk weggevoerden van dit heer van de kinderen Israëls, hetgeen van de Kanaänieten was, tot Zarfath toe; en de gevankelijk weggevoerden van Jeruzalem, hetgeen in Sefárad is, zij zullen de steden van het zuiden erfelijk bezitten.
21En er zullen heilanden op de berg Sion opkomen, om Ezau's gebergte te richten; en het koninkrijk zal des Heeren zijn.
