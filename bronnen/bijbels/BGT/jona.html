<div class="bibletext"> 
 <div id="scroller"> 
  <h2 class="ms">Jona gehoorzaamt de Heer niet</h2> 
  <h3 class="s">Jona vlucht voor de Heer</h3> 
  <p class="p"><h1>1</h1><span class="verse"><sup id="Jonah.1.1" class="v">1</sup>Op een dag kreeg <span class="highlight tooltipkeyword" data-keyword="1725,1031" title="">Jona</span>, de zoon van Amittai, een opdracht van de Heer. De Heer zei: </span><span class="verse"><sup id="Jonah.1.2" class="v">2</sup>'Ga op <span class="highlight tooltipkeyword" data-keyword="1118" title="">reis</span> naar Nineve. Waarschuw de mensen in die grote stad. Want ik heb gezien dat ze slechte dingen doen.'</span></p> 
  <p class="p"><span class="indent"></span><span class="verse"><sup id="Jonah.1.3" class="v">3</sup>En <span class="highlight tooltipkeyword" data-keyword="1725,1031" title="">Jona</span> ging op <span class="highlight tooltipkeyword" data-keyword="1118" title="">reis</span>, maar niet naar Nineve. Hij wilde naar Tarsis vluchten, zo ver mogelijk bij de Heer vandaan. <span class="highlight tooltipkeyword" data-keyword="1725,1031" title="">Jona</span> kwam in de haven van Jafo. Daar vond hij een schip dat naar Tarsis zou varen. Hij betaalde voor de <span class="highlight tooltipkeyword" data-keyword="1118" title="">reis</span>, en ging mee naar Tarsis. Zo ver mogelijk bij de Heer vandaan.</span></p> 
  <h3 class="s">Er komt storm</h3> 
  <p class="p"><span class="indent"></span><span class="verse"><sup id="Jonah.1.4" class="v">4</sup>Maar de Heer zorgde voor een zware storm. De zee ging zo wild tekeer, dat het schip bijna in stukken brak. </span><span class="verse"><sup id="Jonah.1.5" class="v">5</sup>De zeemannen werden bang, en iedereen riep zijn eigen god om hulp. Ook gooiden ze alles wat aan boord was, in zee. Zo probeerden ze het schip te redden.</span></p> 
  <p class="p"><span class="indent"></span>Intussen lag <span class="highlight tooltipkeyword" data-keyword="1725,1031" title="">Jona</span> onder in het schip te slapen.<span class="verse"><sup id="Jonah.1.6" class="v">6</sup>De kapitein ging naar hem toe en riep: 'Lig jij hier te slapen? Vooruit, sta op, en bid tot je God om hulp. Misschien zal jouw God wel voor ons zorgen. Anders gaan we dood!'</span></p> 
  <h3 class="s">De ramp is <span class="highlight tooltipkeyword" data-keyword="1725,1031" title="">Jona</span>'s <span class="highlight tooltipkeyword" data-keyword="1711,1710" title="">schuld</span></h3> 
  <p class="p"><span class="indent"></span><span class="verse"><sup id="Jonah.1.7" class="v">7</sup>De zeemannen zeiden tegen elkaar: 'Wie is toch de <span class="highlight tooltipkeyword" data-keyword="1711,1710" title="">schuld</span> van deze ramp? Laten we het lot werpen om het aan onze <span class="highlight tooltipkeyword" data-keyword="521" title="">goden</span> te vragen.' Dat deden ze. Toen kwamen ze te weten dat het de <span class="highlight tooltipkeyword" data-keyword="1711,1710" title="">schuld</span> van <span class="highlight tooltipkeyword" data-keyword="1725,1031" title="">Jona</span> was. </span><span class="verse"><sup id="Jonah.1.8" class="v">8</sup>De zeemannen begonnen <span class="highlight tooltipkeyword" data-keyword="1725,1031" title="">Jona</span> vragen te stellen: 'Waarom gebeurt dit? Wat doe je hier? Waar kom je vandaan? Uit welk land kom je? Bij welk volk hoor je?'</span></p> 
  <p class="p"><span class="indent"></span><span class="verse"><sup id="Jonah.1.9" class="v">9</sup><span class="highlight tooltipkeyword" data-keyword="1725,1031" title="">Jona</span> antwoordde: 'Ik hoor bij het volk van Israël. De Heer van de hemel is mijn God. Hij is de God die de zee en het land gemaakt heeft.' </span><span class="verse"><sup id="Jonah.1.10" class="v">10</sup><span class="highlight tooltipkeyword" data-keyword="1725,1031" title="">Jona</span> vertelde dat hij op de vlucht was voor de Heer. Nu werden de zeemannen pas echt bang. Ze vroegen hem: 'Hoe kun je dat doen? </span><span class="verse"><sup id="Jonah.1.11" class="v">11</sup>Wat moeten wij nu met jou doen, zodat de zee weer rustig wordt?' Want het ging steeds harder stormen.</span></p> 
  <h3 class="s"><span class="highlight tooltipkeyword" data-keyword="1725,1031" title="">Jona</span> wordt in zee gegooid</h3> 
  <p class="p"><span class="indent"></span><span class="verse"><sup id="Jonah.1.12" class="v">12</sup><span class="highlight tooltipkeyword" data-keyword="1725,1031" title="">Jona</span> zei tegen de zeemannen: 'Gooi mij maar in zee, dan zal de zee jullie met rust laten. Want het is mijn <span class="highlight tooltipkeyword" data-keyword="1711,1710" title="">schuld</span> dat jullie in deze zware storm terechtgekomen zijn.' </span><span class="verse"><sup id="Jonah.1.13" class="v">13</sup>Maar de zeemannen probeerden eerst naar het land te roeien. Ze deden erg hun best, maar het lukte niet. Want het ging steeds harder stormen.</span></p> 
  <p class="p"><span class="indent"></span><span class="verse"><sup id="Jonah.1.14" class="v">14</sup>Toen schreeuwden ze: 'Ach, Heer, laat ons niet doodgaan als we deze man in zee gooien. En straf ons niet als hij onschuldig is. U bent de Heer, alles gaat zoals u het wilt.' </span><span class="verse"><sup id="Jonah.1.15" class="v">15</sup>Toen gooiden ze <span class="highlight tooltipkeyword" data-keyword="1725,1031" title="">Jona</span> in zee. Meteen werd de zee rustig.</span></p> 
  <p class="p"><span class="indent"></span><span class="verse"><sup id="Jonah.1.16" class="v">16</sup>De zeemannen kregen grote eerbied voor de Heer. Ze besloten hem een <span class="highlight tooltipkeyword" data-keyword="575" title="">offer</span> te brengen en hem voor altijd te dienen.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Het gebed van Jona</h3> 
  <p class="p"><h1>2</h1><span class="verse"><sup id="Jonah.2.1" class="v">1</sup>De Heer stuurde een grote vis om <span class="highlight tooltipkeyword" data-keyword="1725,1031" title="">Jona</span> op te eten. Drie dagen en drie nachten zat <span class="highlight tooltipkeyword" data-keyword="1725,1031" title="">Jona</span> in de buik van de vis. </span><span class="verse"><sup id="Jonah.2.2" class="v">2</sup>Daar bad hij tot de Heer, zijn God. </span><span class="verse"><sup id="Jonah.2.3" class="v">3</sup>Dit is het gebed van <span class="highlight tooltipkeyword" data-keyword="1725,1031" title="">Jona</span>:</span></p> 
  <p class="b"></p> 
  <p class="q">'Toen ik bang was, riep ik naar u, Heer.</p> 
  <p class="q">Van u kreeg ik antwoord.</p> 
  <p class="q">Ik was bijna dood,</p> 
  <p class="q">ik schreeuwde om hulp.</p> 
  <p class="q">U hebt mij gehoord.</p> 
  <p class="b"></p> 
  <span class="verse"><p class="q"><span class="verse"><sup id="Jonah.2.4" class="v">4</sup>U gooide mij midden in de diepe zee.</span></p><p class="q">Het water was overal.</p><p class="q">Hoge golven rolden over me heen.</p></span> 
  <span class="verse"><p class="q"><span class="verse"><sup id="Jonah.2.5" class="v">5</sup>En ik dacht: U stuurt mij weg,</span></p><p class="q">nooit meer zal ik uw <span class="highlight tooltipkeyword" data-keyword="1038" title="">heilige</span> tempel zien.</p><p class="b"></p></span> 
  <span class="verse"><p class="q"><span class="verse"><sup id="Jonah.2.6" class="v">6</sup>Het water sloeg over mijn hoofd.</span></p><p class="q">De zee was overal om me heen.</p><p class="q">Mijn hoofd zat vast in waterplanten.</p></span> 
  <span class="verse"><p class="q"><span class="verse"><sup id="Jonah.2.7" class="v">7</sup>Ik ging naar de diepte,</span></p><p class="q">waar de bergen beginnen.</p><p class="q">Ik leek voor altijd gevangen</p><p class="q">in het land van de dood.</p><p class="q">Maar u, Heer, trok mij levend uit het <span class="highlight tooltipkeyword" data-keyword="1823,1023,1024,1103" title="">graf</span>.</p><p class="b"></p></span> 
  <span class="verse"><p class="q"><span class="verse"><sup id="Jonah.2.8" class="v">8</sup>Toen het einde van mijn leven kwam,</span></p><p class="q">dacht ik weer aan u, Heer.</p><p class="q">Ik bad tot u,</p><p class="q">in uw <span class="highlight tooltipkeyword" data-keyword="1038" title="">heilige</span> tempel hoorde u mij.</p><p class="b"></p></span> 
  <span class="verse"><p class="q"><span class="verse"><sup id="Jonah.2.9" class="v">9</sup>Veel mensen dienen waardeloze <span class="highlight tooltipkeyword" data-keyword="521" title="">goden</span>.</span></p><p class="q">Ze verlaten de God die helpen kan.</p></span> 
  <span class="verse"><p class="q"><span class="verse"><sup id="Jonah.2.10" class="v">10</sup>Maar ik niet!</span></p><p class="q">Ik zal u met offers danken,</p><p class="q">en een lied voor u zingen.</p><p class="q">Alles wat ik beloof, zal ik doen.</p><p class="q">Want alleen u, Heer, brengt redding!'</p><p class="b"></p></span> 
  <p class="p"><span class="indent"></span><span class="verse"><sup id="Jonah.2.11" class="v">11</sup>Toen gaf de Heer opdracht aan de vis om <span class="highlight tooltipkeyword" data-keyword="1725,1031" title="">Jona</span> uit te spugen op het land.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h2 class="ms">Jona gehoorzaamt de Heer</h2> 
  <h3 class="s">Jona gaat naar Nineve</h3> 
  <p class="p"><h1>3</h1><span class="verse"><sup id="Jonah.3.1" class="v">1</sup>Voor de tweede keer kreeg <span class="highlight tooltipkeyword" data-keyword="1725,1031" title="">Jona</span> een opdracht van de Heer. De Heer zei: </span><span class="verse"><sup id="Jonah.3.2" class="v">2</sup>'Ga op <span class="highlight tooltipkeyword" data-keyword="1118" title="">reis</span> naar Nineve. Waarschuw de mensen in die grote stad. Vertel hun wat ik tegen je zeg.'</span></p> 
  <p class="p"><span class="indent"></span><span class="verse"><sup id="Jonah.3.3" class="v">3</sup>Nu deed <span class="highlight tooltipkeyword" data-keyword="1725,1031" title="">Jona</span> wel wat de Heer gezegd had. Hij ging op <span class="highlight tooltipkeyword" data-keyword="1118" title="">reis</span> naar Nineve.</span></p> 
  <p class="p"><span class="indent"></span>Nineve was een enorm grote stad: het duurde drie dagen om er helemaal doorheen te lopen.<span class="verse"><sup id="Jonah.3.4" class="v">4</sup><span class="highlight tooltipkeyword" data-keyword="1725,1031" title="">Jona</span> liep door een deel van de stad, en riep: 'Nog veertig dagen, dan wordt Nineve helemaal verwoest!'</span></p> 
  <h3 class="s">De inwoners van Nineve geloven <span class="highlight tooltipkeyword" data-keyword="1725,1031" title="">Jona</span></h3> 
  <p class="p"><span class="indent"></span><span class="verse"><sup id="Jonah.3.5" class="v">5</sup>De inwoners van Nineve geloofden wat God gezegd had. Ze besloten te <span class="highlight tooltipkeyword" data-keyword="1708,1707" title="">vasten</span>. En alle mensen trokken rouwkleren aan. Zo lieten ze zien dat ze spijt hadden van hun slechte gedrag.</span></p> 
  <p class="p"><span class="indent"></span><span class="verse"><sup id="Jonah.3.6" class="v">6</sup>De koning van Nineve hoorde wat er in zijn stad gebeurde. Hij stond op van zijn troon en trok zijn koninklijke <span class="highlight tooltipkeyword" data-keyword="1633,1108" title="">kleren</span> uit. Hij deed rouwkleren aan en ging in het stof op de grond zitten. </span><span class="verse"><sup id="Jonah.3.7" class="v">7</sup>Hij liet overal in de stad bekendmaken: 'Hier volgt een opdracht van de koning en zijn ministers: Niemand mag iets eten of drinken, ook de dieren niet. </span><span class="verse"><sup id="Jonah.3.8" class="v">8</sup>En iedereen moet rouwkleren dragen, ook de dieren. Bid allemaal tot God. En laat niemand meer geweld gebruiken of andere slechte dingen doen. </span><span class="verse"><sup id="Jonah.3.9" class="v">9</sup>Misschien zal God dan zijn plan veranderen. Misschien zal hij medelijden met ons krijgen en niet meer kwaad op ons zijn. Misschien zullen we dan niet sterven.'</span></p> 
  <p class="p"><span class="indent"></span></p> 
  <h3 class="s">De Heer wil de stad niet verwoesten</h3> 
  <span class="verse"><sup id="Jonah.3.10" class="v">10</sup>God zag wat de inwoners van Nineve deden. Hij zag dat ze een eind maakten aan hun slechte gedrag. En hij kreeg medelijden en veranderde zijn plan. Hij had gedreigd de stad te verwoesten, maar hij deed het niet.<p></p></span> 
  <br> 
   
 </div> 
</div><div class="bibletext"> 
 <div id="scroller"> 
  <h2 class="ms">Jona wacht op de straf</h2> 
  <h3 class="s">Jona wordt kwaad</h3> 
  <p class="p"><h1>4</h1><span class="verse"><sup id="Jonah.4.1" class="v">1</sup><span class="highlight tooltipkeyword" data-keyword="1725,1031" title="">Jona</span> was daar helemaal niet tevreden over. Hij werd heel kwaad op de Heer. </span><span class="verse"><sup id="Jonah.4.2" class="v">2</sup>Hij bad: 'Heer, u wilde die stad helemaal niet verwoesten! Dat dacht ik al toen ik nog thuis was. Daarom wilde ik ook niet naar Nineve gaan. Want ik wist dat u een goede God bent. U bent vol <span class="highlight tooltipkeyword" data-keyword="1054,1056" title="">liefde</span> en geduld. U bent trouw, en u houdt er niet van om mensen te straffen. </span><span class="verse"><sup id="Jonah.4.3" class="v">3</sup>Laat mij nu maar sterven, Heer. Want als het zo moet gaan, ben ik liever dood dan levend.'</span></p> 
  <p class="p"><span class="indent"></span><span class="verse"><sup id="Jonah.4.4" class="v">4</sup>De Heer zei tegen <span class="highlight tooltipkeyword" data-keyword="1725,1031" title="">Jona</span>: 'Heb jij echt een goede reden om zo kwaad te zijn?'</span></p> 
  <h3 class="s">De Heer laat een plant groeien</h3> 
  <p class="p"><span class="indent"></span><span class="verse"><sup id="Jonah.4.5" class="v">5</sup>Toen <span class="highlight tooltipkeyword" data-keyword="1725,1031" title="">Jona</span> de stad uit liep, zocht hij bij de Oostpoort een plek om te zitten. Daar maakte hij een hut. Hij ging in de schaduw van de hut zitten. Want hij wilde zien wat er nu met de stad zou gebeuren.</span></p> 
  <p class="p"><span class="indent"></span><span class="verse"><sup id="Jonah.4.6" class="v">6</sup>Toen zorgde de Heer ervoor dat er een plant begon te groeien. De plant groeide helemaal boven <span class="highlight tooltipkeyword" data-keyword="1725,1031" title="">Jona</span> uit, zodat hij in de schaduw kon zitten. Zo wilde de Heer een eind maken aan <span class="highlight tooltipkeyword" data-keyword="1725,1031" title="">Jona</span>'s boosheid. <span class="highlight tooltipkeyword" data-keyword="1725,1031" title="">Jona</span> was heel blij met de plant.</span></p> 
  <p class="p"><span class="indent"></span><span class="verse"><sup id="Jonah.4.7" class="v">7</sup>Maar de volgende ochtend stuurde God een worm. De worm begon van de plant te eten, en de plant ging dood. </span><span class="verse"><sup id="Jonah.4.8" class="v">8</sup>En toen de zon opkwam, zorgde God er ook nog voor dat er een hete woestijnwind ging waaien. De zon brandde op <span class="highlight tooltipkeyword" data-keyword="1725,1031" title="">Jona</span>'s hoofd. Hij hield het niet meer uit en zei: 'Laat mij maar sterven. Ik ben liever dood dan levend.'</span></p> 
  <h3 class="s">Nineve wordt niet verwoest</h3> 
  <p class="p"><span class="indent"></span><span class="verse"><sup id="Jonah.4.9" class="v">9</sup>God zei tegen <span class="highlight tooltipkeyword" data-keyword="1725,1031" title="">Jona</span>: 'Heb jij echt een goede reden om kwaad te zijn over de dood van de plant?' En <span class="highlight tooltipkeyword" data-keyword="1725,1031" title="">Jona</span> zei: 'Ik heb een heel goede reden om kwaad te zijn. Ik ben woedend!'</span></p> 
  <p class="p"><span class="indent"></span><span class="verse"><sup id="Jonah.4.10" class="v">10</sup>Toen zei de Heer: 'Jij wilde niet dat die ene plant doodging. Die plant groeide vanzelf, daar hoefde jij niets voor te doen. Hij groeide in één nacht, en in één nacht ging hij dood. Maar jij wilde dat die plant bleef leven! </span><span class="verse"><sup id="Jonah.4.11" class="v">11</sup>Begrijp je dan niet dat ik wilde dat de mensen in Nineve zouden blijven leven? In die stad wonen meer dan 120.000 mensen. Ze weten niet wat goed is en wat slecht is. En in Nineve zijn ook nog heel veel dieren. Ik wilde niet dat al die mensen en dieren zouden sterven.'</span></p> 
  <br> 
   
 </div> 
</div>