<div class="bibletext"> 
 <div id="scroller"> 
  <h2 class="ms">Begin van de brief</h2> 
  <h3 class="s">Paulus groet de christenen in Galatië</h3> 
  <p class="p"><h1>1</h1><span class="verse"><sup id="Gal.1.1" class="v">1-3</sup>Dit is een brief van <span class="highlight tooltipkeyword" data-keyword="1794" title="">Paulus</span> aan de christenen in de provincie Galatië.</span></p> 
  <p class="p"><span class="indent"></span>Allereerst dit: Ik ben niet door mensen aangesteld als apostel, maar door <span class="highlight tooltipkeyword" data-keyword="1672" title="">Jezus</span> Christus. Hij en God, de Vader, die <span class="highlight tooltipkeyword" data-keyword="1672" title="">Jezus</span> heeft laten opstaan uit de dood, hebben mij uitgekozen om apostel te zijn.</p> 
  <p class="p"><span class="indent"></span>Ik wens jullie toe dat God, onze Vader, en de Heer Jezus <span class="highlight tooltipkeyword" data-keyword="101" title="">Christus</span> goed voor jullie zijn en jullie vrede geven. Ook de andere christenen hier wensen jullie dat toe.<span class="verse"><sup id="Gal.1.4" class="v">4</sup><span class="highlight tooltipkeyword" data-keyword="1672" title="">Jezus</span> heeft zijn leven voor ons gegeven. Daarom zijn onze <span class="highlight tooltipkeyword" data-keyword="1711,1710" title="">zonden</span> <span class="highlight tooltipkeyword" data-keyword="1712" title="">vergeven</span> en zijn we bevrijd uit deze slechte wereld. Dat wilde God, onze Vader.</span></p> 
  <p class="p"><span class="indent"></span><span class="verse"><sup id="Gal.1.5" class="v">5</sup>Alle eer aan God, voor altijd en eeuwig! Amen.</span></p> 
  <h2 class="ms">Er is maar één waarheid</h2> 
  <h3 class="s"><span class="highlight tooltipkeyword" data-keyword="1794" title="">Paulus</span> heeft de waarheid verteld</h3> 
  <p class="p"><span class="indent"></span><span class="verse"><sup id="Gal.1.6" class="v">6-8</sup>Ik begrijp niets van jullie! God zelf heeft jullie uitgekozen, want hij is goed voor jullie. Maar jullie willen nu al niet meer bij hem horen. Een tijd geleden heb ik jullie het goede nieuws over <span class="highlight tooltipkeyword" data-keyword="101" title="">Christus</span> verteld. Maar nu denken jullie dat er een andere waarheid is. Vrienden, er is geen andere waarheid!</span></p> 
  <p class="p"><span class="indent"></span>Mensen brengen jullie in de war. Zij willen van alles veranderen aan het goede nieuws over Christus. Maar wat ik verteld heb, is de waarheid. Als iemand iets anders vertelt, dan zal hij door God gestraft worden. En dat geldt voor iedereen, ook voor mij. Het geldt zelfs voor een <span class="highlight tooltipkeyword" data-keyword="522" title="">engel</span> uit de hemel!<span class="verse"><sup id="Gal.1.9" class="v">9</sup>Ik zeg het nog een keer: Jullie hebben het goede nieuws over <span class="highlight tooltipkeyword" data-keyword="101" title="">Christus</span> gehoord. Laat God iedereen straffen die jullie iets anders vertelt!</span></p> 
  <p class="p"><span class="indent"></span><span class="verse"><sup id="Gal.1.10" class="v">10</sup>Misschien vinden de mensen het niet prettig wat ik zeg. Maar dat maakt me niet uit. Ik doe alleen wat God wil. Ik ben alleen maar bezig met mijn werk voor Christus.</span></p> 
  <h3 class="s">Gods plan met Paulus</h3> 
  <p class="p"><span class="indent"></span><span class="verse"><sup id="Gal.1.11" class="v">11</sup>Vrienden, het goede nieuws dat ik jullie verteld heb, is niet door mensen bedacht. Dat moeten jullie goed begrijpen. </span><span class="verse"><sup id="Gal.1.12" class="v">12</sup>Ik heb het ook niet van mensen gehoord of geleerd. Ik heb het van Jezus <span class="highlight tooltipkeyword" data-keyword="101" title="">Christus</span> zelf gehoord.</span></p> 
  <p class="p"><span class="indent"></span><span class="verse"><sup id="Gal.1.13" class="v">13-14</sup>Jullie weten dat ik vroeger volgens de Joodse wet leefde. Ik wist veel meer over de Joodse godsdienst dan de meeste Joden van mijn leeftijd. Ik hield me heel precies aan alle wetten van onze voorouders. En ik vervolgde alle christenen. Niet één mocht er overblijven!</span></p> 
  <p class="p"><span class="indent"></span><span class="verse"><sup id="Gal.1.15" class="v">15-16</sup>Maar God was goed voor mij. Hij had een heel ander plan met mij. Al voor mijn geboorte koos hij me uit. Speciaal aan mij heeft hij laten weten wie zijn Zoon is. God wilde namelijk dat ik het goede nieuws over <span class="highlight tooltipkeyword" data-keyword="101" title="">Christus</span> aan de niet-Joden zou gaan vertellen.</span></p> 
  <h3 class="s"><span class="highlight tooltipkeyword" data-keyword="1794" title="">Paulus</span> heeft niemand om raad gevraagd</h3> 
  <p class="p"><span class="indent"></span>Nadat ik <span class="highlight tooltipkeyword" data-keyword="101" title="">Christus</span> had leren kennen, heb ik aan niemand raad gevraagd.<span class="verse"><sup id="Gal.1.17" class="v">17</sup>Zelfs niet aan de mannen in Jeruzalem die al eerder apostel waren dan ik. Ik ben meteen naar Arabië gegaan. Daarna ging ik terug naar de stad Damascus.</span></p> 
  <p class="p"><span class="indent"></span><span class="verse"><sup id="Gal.1.18" class="v">18</sup>Pas drie jaar later ben ik naar Jeruzalem gegaan. Daar heb ik Petrus leren kennen. Ik ben twee weken bij hem gebleven. </span><span class="verse"><sup id="Gal.1.19" class="v">19</sup>Ik ontmoette daar ook Jakobus, de broer van de Heer Jezus. Maar andere apostelen heb ik toen niet gezien. </span><span class="verse"><sup id="Gal.1.20" class="v">20</sup>Wat ik jullie schrijf, is de waarheid. God weet dat!</span></p> 
  <p class="p"><span class="indent"></span><span class="verse"><sup id="Gal.1.21" class="v">21</sup>Later ben ik naar de provincies Syrië en Cilicië gegaan. </span><span class="verse"><sup id="Gal.1.22" class="v">22</sup>De christenen in Judea hadden mij toen nog nooit ontmoet. </span><span class="verse"><sup id="Gal.1.23" class="v">23</sup>Maar ze hadden allemaal het nieuws over mij gehoord. Ze zeiden: 'Vroeger vervolgde die <span class="highlight tooltipkeyword" data-keyword="1794" title="">Paulus</span> ons. Er mocht niet één christen overblijven. Maar nu gelooft hij zelf in Jezus <span class="highlight tooltipkeyword" data-keyword="101" title="">Christus</span> en vertelt hij over hem!' </span><span class="verse"><sup id="Gal.1.24" class="v">24</sup>En ze dankten God daarvoor.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Overleg in Jeruzalem</h3> 
  <p class="p"><h1>2</h1><span class="verse"><sup id="Gal.2.1" class="v">1-2</sup>Veertien jaar later ging ik weer naar Jeruzalem. God had me laten weten dat ik dat moest doen. Ik ging samen met Barnabas, en we namen ook Titus mee.</span></p> 
  <p class="p"><span class="indent"></span>In Jeruzalem ging ik naar de leiders van de kerk. Met hen besprak ik het goede nieuws dat ik aan de niet-Joden vertelde. Ik wilde zeker weten dat die leiders mij zouden steunen. Want anders zou al mijn werk zinloos zijn.<span class="verse"><sup id="Gal.2.3" class="v">3</sup>Titus is een Griek. Hij was dus niet <span class="highlight tooltipkeyword" data-keyword="1260" title="">besneden</span> toen hij met mij bij de leiders van de kerk kwam. Toch hebben zij hem niet gedwongen om zich te laten besnijden.</span></p> 
  <p class="p"><span class="indent"></span><span class="verse"><sup id="Gal.2.4" class="v">4</sup>Toen kwamen er plotseling mensen binnen die ons gesprek hadden afgeluisterd. Zij waren het niet met de leiders eens. Ze verzetten zich tegen de vrijheid die wij gekregen hadden door ons geloof in <span class="highlight tooltipkeyword" data-keyword="1672" title="">Jezus</span> Christus. Ze wilden dat de Joodse wet ons leven weer ging beheersen. Hoe durven zulke mensen zich christen te noemen!</span></p> 
  <p class="p"><span class="indent"></span><span class="verse"><sup id="Gal.2.5" class="v">5</sup>Ik heb die mensen niet hun zin gegeven. Dat deed ik voor jullie. Want jullie moesten de waarheid over <span class="highlight tooltipkeyword" data-keyword="101" title="">Christus</span> kunnen horen.</span></p> 
  <h3 class="s"><span class="highlight tooltipkeyword" data-keyword="1794" title="">Paulus</span> is apostel voor de niet-Joden</h3> 
  <p class="p"><span class="indent"></span><span class="verse"><sup id="Gal.2.6" class="v">6-9</sup>Jakobus, Petrus en Johannes vonden dat er niets hoefde te veranderen aan mijn boodschap voor de mensen. En zij zijn de leiders van de kerk in Jeruzalem. Het is trouwens niet belangrijk wat hun positie is, want God let daar niet op.</span></p> 
  <p class="p"><span class="indent"></span>Zij begrepen welke taak God aan mij gegeven had. Ik ben namelijk apostel voor de niet-Joden. God geeft mij de kracht om aan niet-Joden het goede nieuws te vertellen. En Petrus is apostel voor de Joden. Aan hem geeft God dus de kracht om het goede nieuws aan Joden te vertellen.</p> 
  <p class="p"><span class="indent"></span>God zorgt ervoor dat ik mijn werk goed kan doen. Dat wisten ook de leiders van de kerk. Daarom gaven ze Barnabas en mij de hand. We waren het met elkaar eens. Wij zouden naar de niet-Joden gaan, zij naar de Joden.<span class="verse"><sup id="Gal.2.10" class="v">10</sup>Wel moesten we geld inzamelen voor de arme mensen. Daar heb ik dus mijn best voor gedaan.</span></p> 
  <h3 class="s">Petrus wil alleen met Joden eten</h3> 
  <p class="p"><span class="indent"></span><span class="verse"><sup id="Gal.2.11" class="v">11-12</sup>Maar toen Petrus bij ons in Antiochië was, ben ik heel kwaad op hem geworden. Want wat hij deed, was helemaal fout. Eerst at hij namelijk gewoon samen met niet-Joodse christenen. Maar toen Jakobus een paar Joodse christenen naar ons toe stuurde, werd Petrus bang. Hij durfde niet meer samen met niet-Joden te eten.</span></p> 
  <p class="p"><span class="indent"></span><span class="verse"><sup id="Gal.2.13" class="v">13</sup>De andere Joodse christenen deden met Petrus mee. Ze deden alsof ze zich steeds aan de Joodse wet gehouden hadden. Zelfs Barnabas deed met ze mee. </span><span class="verse"><sup id="Gal.2.14" class="v">14</sup>Dat was verkeerd! Zo was het goede nieuws niet bedoeld.</span></p> 
  <p class="p"><span class="indent"></span>Ik zag wat Petrus en de Joodse christenen deden. En waar iedereen bij was, zei ik tegen Petrus: 'Hoe kun jij van niet-Joden eisen dat ze zich aan de Joodse wet moeten houden? Jij doet dat zelf niet eens, terwijl jij een Jood bent!'<span class="verse"><sup id="Gal.2.15" class="v">15</sup>Petrus en ik zijn geen mensen uit ongelovige volken. Wij zijn Joden. </span><span class="verse"><sup id="Gal.2.16" class="v">16</sup>Maar wij weten: God redt mensen alleen omdat ze geloven in <span class="highlight tooltipkeyword" data-keyword="1672" title="">Jezus</span> Christus. En niet omdat ze zich aan de Joodse wet houden. Daarom zijn ook wij in Jezus <span class="highlight tooltipkeyword" data-keyword="101" title="">Christus</span> gaan geloven. En daardoor ziet God ons niet langer als slechte mensen. Ik zeg het nog een keer: Geen mens kan gered worden door zich aan de Joodse wet te houden.</span></p> 
  <p class="p"><span class="indent"></span><span class="verse"><sup id="Gal.2.17" class="v">17</sup>Ook Petrus en ik zijn <span class="highlight tooltipkeyword" data-keyword="1710,1063" title="">zondige</span> mensen. Zijn we dat omdat <span class="highlight tooltipkeyword" data-keyword="101" title="">Christus</span> ons slechte dingen laat doen? Natuurlijk niet! We hebben <span class="highlight tooltipkeyword" data-keyword="101" title="">Christus</span> juist nodig om gered te worden. Dat hebben we ontdekt. En daardoor begrijpen we dat ook wij <span class="highlight tooltipkeyword" data-keyword="1710,1063" title="">zondig</span> zijn, ook al zijn we Joden.</span></p> 
  <h3 class="s">De wet beheerst ons leven niet meer</h3> 
  <p class="p"><span class="indent"></span><span class="verse"><sup id="Gal.2.18" class="v">18</sup>Stel dat we weer gaan leven volgens de Joodse wet. Dan zullen we echt niet gered worden. Want niemand doet precies wat er in de wet staat.</span></p> 
  <p class="p"><span class="indent"></span><span class="verse"><sup id="Gal.2.19" class="v">19-20</sup>Bovendien heeft de wet niets meer over ons te zeggen. Want <span class="highlight tooltipkeyword" data-keyword="101" title="">Christus</span> is voor ons gestorven aan het kruis. En met hem is ons oude ik gestorven. We zijn nieuwe mensen geworden. Christus, de Zoon van God, houdt van ons en leeft in ons. Nu wordt ons leven niet meer beheerst door de wet, maar door God!</span></p> 
  <p class="p"><span class="indent"></span><span class="verse"><sup id="Gal.2.21" class="v">21</sup>Wij konden niet gered worden door te leven volgens de wet. Het was dus nodig dat <span class="highlight tooltipkeyword" data-keyword="101" title="">Christus</span> voor ons stierf. We zijn blij dat God zo goed voor ons was.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h2 class="ms">De wet is niet langer nodig</h2> 
  <h3 class="s">Je krijgt Gods zegen omdat je gelooft</h3> 
  <p class="p"><h1>3</h1><span class="verse"><sup id="Gal.3.1" class="v">1</sup>O, wat zijn jullie dom! Wat is er toch met jullie gebeurd, daar in Galatië? Ik heb jullie precies uitgelegd waarom Jezus <span class="highlight tooltipkeyword" data-keyword="101" title="">Christus</span> aan het <span class="highlight tooltipkeyword" data-keyword="1141" title="">kruis</span> gestorven is. Waarom luisteren jullie dan nu naar anderen?</span></p> 
  <p class="p"><span class="indent"></span><span class="verse"><sup id="Gal.3.2" class="v">2</sup>God heeft jullie de <span class="highlight tooltipkeyword" data-keyword="127" title=""><span class="highlight tooltipkeyword" data-keyword="1038" title="">heilige</span> Geest</span> gegeven. Ik wil jullie daar één ding over vragen: Deed God dat omdat jullie je aan de Joodse wet gingen houden? Of omdat jullie in <span class="highlight tooltipkeyword" data-keyword="101" title="">Christus</span> gingen geloven?</span></p> 
  <p class="p"><span class="indent"></span><span class="verse"><sup id="Gal.3.3" class="v">3</sup>Wees toch niet zo dom! Eerst vertrouwden jullie op de <span class="highlight tooltipkeyword" data-keyword="1038" title="">heilige</span> Geest. Maar nu houden jullie je alweer bezig met aardse zaken. </span><span class="verse"><sup id="Gal.3.4" class="v">4</sup>Terwijl jullie zulke bijzondere dingen meegemaakt hebben! Was dat dan allemaal voor niets? </span><span class="verse"><sup id="Gal.3.5" class="v">5</sup>God geeft jullie de <span class="highlight tooltipkeyword" data-keyword="127" title=""><span class="highlight tooltipkeyword" data-keyword="1038" title="">heilige</span> Geest</span> en hij doet wonderen bij jullie. Maar dat doet hij omdat jullie in <span class="highlight tooltipkeyword" data-keyword="101" title="">Christus</span> geloven, niet omdat jullie je aan de Joodse wet houden.</span></p> 
  <p class="p"><span class="indent"></span><span class="verse"><sup id="Gal.3.6" class="v">6</sup>In de <span class="highlight tooltipkeyword" data-keyword="1038" title="">heilige</span> boeken staat: «<span class="highlight tooltipkeyword" data-keyword="1266" title="">Abraham</span> geloofde in God, en daarom zag God hem als een goed mens.» </span><span class="verse"><sup id="Gal.3.7" class="v">7</sup>Het ging ook bij <span class="highlight tooltipkeyword" data-keyword="1266" title="">Abraham</span> om het geloof. De gelovigen zijn dus de echte nakomelingen van Abraham.</span></p> 
  <p class="p"><span class="indent"></span><span class="verse"><sup id="Gal.3.8" class="v">8</sup>Mensen die geen Jood zijn, worden door God gered als ze geloven. Dat staat in de <span class="highlight tooltipkeyword" data-keyword="1038" title="">heilige</span> boeken. <span class="highlight tooltipkeyword" data-keyword="1266" title="">Abraham</span> kreeg dat goede nieuws al te horen: «Alle volken zullen net zo gezegend worden als jij.» </span><span class="verse"><sup id="Gal.3.9" class="v">9</sup>God zegende <span class="highlight tooltipkeyword" data-keyword="1266" title="">Abraham</span> omdat hij geloofde. En God <span class="highlight tooltipkeyword" data-keyword="1059,1058" title="">zegent</span> ook alle andere mensen die geloven.</span></p> 
  <h3 class="s">God redt ons omdat we geloven</h3> 
  <p class="p"><span class="indent"></span><span class="verse"><sup id="Gal.3.10" class="v">10</sup>Je kunt je uiterste best doen om je aan de wet te houden. Maar zo word je niet gered. Want in de <span class="highlight tooltipkeyword" data-keyword="1038" title="">heilige</span> boeken staat: «Wie niet precies doet wat in de wet staat, zal gestraft worden.»</span></p> 
  <p class="p"><span class="indent"></span><span class="verse"><sup id="Gal.3.11" class="v">11</sup>God redt mensen omdat ze geloven, niet omdat ze zich aan de wet proberen te houden. Ook dat staat duidelijk in de <span class="highlight tooltipkeyword" data-keyword="1038" title="">heilige</span> boeken: «Als je gelooft, ziet God je als een goed mens. Dan zul je leven.» </span><span class="verse"><sup id="Gal.3.12" class="v">12</sup>Bij de wet gaat het niet om geloven. Want over de wet lezen we: «Alleen als je alles doet wat er staat, zul je leven.»</span></p> 
  <p class="p"><span class="indent"></span><span class="verse"><sup id="Gal.3.13" class="v">13</sup>De wet leidt dus tot straf, maar <span class="highlight tooltipkeyword" data-keyword="101" title="">Christus</span> heeft ons bevrijd. Hij is aan het <span class="highlight tooltipkeyword" data-keyword="1141" title="">kruis</span> gestorven, en zo heeft hij onze straf gedragen. Want in de <span class="highlight tooltipkeyword" data-keyword="1038" title="">heilige</span> boeken staat: «De man die aan het <span class="highlight tooltipkeyword" data-keyword="1141" title="">kruis</span> gehangen wordt, draagt Gods straf.»</span></p> 
  <p class="p"><span class="indent"></span><span class="verse"><sup id="Gal.3.14" class="v">14</sup>Dankzij Jezus <span class="highlight tooltipkeyword" data-keyword="101" title="">Christus</span> kunnen niet-Joden nu dus dezelfde <span class="highlight tooltipkeyword" data-keyword="1059,1058" title="">zegen</span> krijgen als Abraham. En Gods <span class="highlight tooltipkeyword" data-keyword="1702" title="">belofte</span> komt uit: wij geloven, en daarom krijgen we de <span class="highlight tooltipkeyword" data-keyword="1038" title="">heilige</span> Geest.</span></p> 
  <h3 class="s">God houdt zich aan zijn belofte</h3> 
  <p class="p"><span class="indent"></span><span class="verse"><sup id="Gal.3.15" class="v">15</sup>Vrienden, ik geef jullie een voorbeeld uit het dagelijks leven. Sommige afspraken en <span class="highlight tooltipkeyword" data-keyword="1702" title="">beloftes</span> blijven altijd geldig. Niemand kan tegen zo'n afspraak ingaan of er iets aan veranderen. </span><span class="verse"><sup id="Gal.3.16" class="v">16-17</sup>Ook Gods <span class="highlight tooltipkeyword" data-keyword="1702" title="">belofte</span> aan <span class="highlight tooltipkeyword" data-keyword="1266" title="">Abraham</span> en zijn nakomeling is voor altijd geldig. Er staat in de <span class="highlight tooltipkeyword" data-keyword="1038" title="">heilige</span> boeken trouwens 'nakomeling' en niet 'nakomelingen'. Het gaat namelijk maar om één nakomeling, en dat is Christus.</span></p> 
  <p class="p"><span class="indent"></span>Dit is wat ik bedoel: de wet heeft Gods <span class="highlight tooltipkeyword" data-keyword="1702" title="">belofte</span> aan <span class="highlight tooltipkeyword" data-keyword="1266" title="">Abraham</span> niet ongeldig gemaakt. God gaf de wet pas 430 jaar na zijn belofte.<span class="verse"><sup id="Gal.3.18" class="v">18</sup>En dat God mensen redt, is niet omdat ze zich aan de wet houden. Want dan zou hij zich niet houden aan zijn <span class="highlight tooltipkeyword" data-keyword="1702" title="">belofte</span> aan Abraham. En dat kan niet. Want juist door die <span class="highlight tooltipkeyword" data-keyword="1702" title="">belofte</span> laat God zien hoe goed hij is.</span></p> 
  <h3 class="s">We hebben de wet niet meer nodig</h3> 
  <p class="p"><span class="indent"></span><span class="verse"><sup id="Gal.3.19" class="v">19-20</sup>Waarom bestaat die wet dan eigenlijk? De wet liet mensen zien welke slechte dingen ze deden. De wet was dus nuttig, totdat <span class="highlight tooltipkeyword" data-keyword="101" title="">Christus</span> kwam. Want over hem gaat de belofte.</span></p> 
  <p class="p"><span class="indent"></span>God heeft zelf die <span class="highlight tooltipkeyword" data-keyword="1702" title="">belofte</span> aan <span class="highlight tooltipkeyword" data-keyword="1266" title="">Abraham</span> gegeven. Maar met de wet ging het anders. Want de wet kwam pas via Gods engelen en via <span class="highlight tooltipkeyword" data-keyword="1723" title="">Mozes</span> bij het volk.<span class="verse"><sup id="Gal.3.21" class="v">21-22</sup>De wet is trouwens niet in strijd met de belofte. Want we leren uit de wet dat we allemaal slechte mensen zijn. Maar de wet zorgt er niet voor dat we goede mensen worden en eeuwig leven krijgen. Nee, om te krijgen wat God beloofd heeft, moeten we geloven in <span class="highlight tooltipkeyword" data-keyword="1672" title="">Jezus</span> Christus.</span></p> 
  <p class="p"><span class="indent"></span><span class="verse"><sup id="Gal.3.23" class="v">23-25</sup>Voordat <span class="highlight tooltipkeyword" data-keyword="101" title="">Christus</span> kwam, beheerste de wet ons leven. We zaten gevangen, en de wet was onze bewaker. Totdat <span class="highlight tooltipkeyword" data-keyword="101" title="">Christus</span> kwam, en het mogelijk werd om in hem te geloven.</span></p> 
  <p class="p"><span class="indent"></span>Nu we in hem geloven, hebben we de wet dus niet meer nodig. Want God redt ons omdat we geloven.<span class="verse"><sup id="Gal.3.26" class="v">26</sup>Jullie zijn allemaal kinderen van God, omdat jullie geloven in <span class="highlight tooltipkeyword" data-keyword="1672" title="">Jezus</span> Christus. </span><span class="verse"><sup id="Gal.3.27" class="v">27</sup>Jullie zijn gedoopt in zijn naam. Door jullie doop zijn jullie helemaal bij hem gaan horen.</span></p> 
  <p class="p"><span class="indent"></span><span class="verse"><sup id="Gal.3.28" class="v">28</sup>Omdat jullie in Jezus <span class="highlight tooltipkeyword" data-keyword="101" title="">Christus</span> geloven, vormen jullie een eenheid: Joden en niet-Joden, slaven en vrije mensen, mannen en vrouwen. Verschillen zijn niet belangrijk meer.</span></p> 
  <p class="p"><span class="indent"></span><span class="verse"><sup id="Gal.3.29" class="v">29</sup>Jullie zijn nakomelingen van Abraham, net als Christus. Want jullie horen bij Christus. Jullie worden gered omdat jullie geloven. Dat heeft God aan <span class="highlight tooltipkeyword" data-keyword="1266" title="">Abraham</span> beloofd.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Jezus Christus heeft ons bevrijd</h3> 
  <p class="p"><h1>4</h1><span class="verse"><sup id="Gal.4.1" class="v">1</sup>Ik geef jullie een voorbeeld. Als jonge kinderen een erfenis gekregen hebben, zijn ze eigenaars van een groot bezit. Toch lijken ze op slaven, </span><span class="verse"><sup id="Gal.4.2" class="v">2</sup>want ze hebben begeleiders die alles voor ze beslissen. Pas als ze oud genoeg zijn, mogen ze zelf beslissen. Hun vader heeft bepaald wanneer dat zal zijn.</span></p> 
  <p class="p"><span class="indent"></span><span class="verse"><sup id="Gal.4.3" class="v">3</sup>Voor ons geldt net zoiets. Vroeger werd ons leven beheerst door de wetten en regels die bij deze wereld horen. We leken wel slaven, net zoals die jonge kinderen. </span><span class="verse"><sup id="Gal.4.4" class="v">4</sup>Maar op de tijd die God bepaald had, stuurde hij zijn Zoon <span class="highlight tooltipkeyword" data-keyword="1672" title="">Jezus</span> Christus. <span class="highlight tooltipkeyword" data-keyword="1672" title="">Jezus</span> was een mens als wij. Ook hij moest leven volgens de wet. </span><span class="verse"><sup id="Gal.4.5" class="v">5</sup>Maar hij kwam om ons te bevrijden. Dankzij hem hoeven wij niet meer te leven volgens de wet. Dankzij hem wil God ons als zijn eigen kinderen aannemen.</span></p> 
  <p class="p"><span class="indent"></span><span class="verse"><sup id="Gal.4.6" class="v">6-7</sup>Wij zijn dus kinderen van God. Daarom heeft God ons de Geest gegeven die bij <span class="highlight tooltipkeyword" data-keyword="1672" title="">Jezus</span> <span class="highlight tooltipkeyword" data-keyword="101" title="">Christus</span> hoort. En daarom noemen wij God nu: 'Abba, Vader.' De wetten en regels van deze wereld beheersen ons leven dus niet meer. We worden gered omdat we Gods kinderen zijn. Dat heeft God beloofd.</span></p> 
  <h3 class="s"><span class="highlight tooltipkeyword" data-keyword="1794" title="">Paulus</span> is niet tevreden</h3> 
  <p class="p"><span class="indent"></span><span class="verse"><sup id="Gal.4.8" class="v">8</sup>Vroeger kenden jullie God nog niet. Toen werd jullie leven beheerst door <span class="highlight tooltipkeyword" data-keyword="521" title="">goden</span> die helemaal niet bestaan. </span><span class="verse"><sup id="Gal.4.9" class="v">9</sup>Nu kennen jullie God wel. En wat veel belangrijker is: God kent jullie.</span></p> 
  <p class="p"><span class="indent"></span>Waarom zijn jullie je dan weer aan zinloze regels gaan houden?<span class="verse"><sup id="Gal.4.10" class="v">10</sup>Ik heb gehoord dat jullie alle Joodse feesten en alle bijzondere dagen vieren. </span><span class="verse"><sup id="Gal.4.11" class="v">11</sup>Ik heb zo veel moeite voor jullie gedaan. Maar ik ben bang dat het allemaal voor niets is geweest.</span></p> 
  <h3 class="s">Vroeger ging het juist goed</h3> 
  <p class="p"><span class="indent"></span><span class="verse"><sup id="Gal.4.12" class="v">12</sup>Vrienden, leef alsjeblieft net zoals ik. Toen ik bij jullie was, hield ik me toch ook niet aan de Joodse wet?</span></p> 
  <p class="p"><span class="indent"></span>Jullie hebben me nooit slecht behandeld.<span class="verse"><sup id="Gal.4.13" class="v">13</sup>Herinneren jullie je nog de eerste keer dat ik bij jullie was? Ik kwam bij jullie terecht omdat ik onderweg <span class="highlight tooltipkeyword" data-keyword="148" title="">ziek</span> geworden was. Toen kon ik jullie het goede nieuws vertellen.</span></p> 
  <p class="p"><span class="indent"></span><span class="verse"><sup id="Gal.4.14" class="v">14</sup>Jullie kregen geen hekel aan me en stuurden me niet weg. Terwijl jullie toch veel last van me hadden omdat ik <span class="highlight tooltipkeyword" data-keyword="148" title="">ziek</span> was. Jullie hebben me juist heel goed ontvangen. Alsof ik een <span class="highlight tooltipkeyword" data-keyword="522" title="">engel</span> van God was, of <span class="highlight tooltipkeyword" data-keyword="1672" title="">Jezus</span> <span class="highlight tooltipkeyword" data-keyword="101" title="">Christus</span> zelf! </span><span class="verse"><sup id="Gal.4.15" class="v">15</sup>Jullie hadden toen echt veel voor mij over. Jullie hadden zelfs je eigen ogen wel aan mij willen geven. En jullie waren heel gelukkig. Dat is nu wel anders.</span></p> 
  <h3 class="s"><span class="highlight tooltipkeyword" data-keyword="1794" title="">Paulus</span> maakt zich zorgen</h3> 
  <p class="p"><span class="indent"></span><span class="verse"><sup id="Gal.4.16" class="v">16</sup>Tegenwoordig denken jullie dat ik je vijand ben, omdat ik jullie de waarheid vertel! </span><span class="verse"><sup id="Gal.4.17" class="v">17</sup>Want er zijn andere mensen bij jullie gekomen, die veel voor jullie doen. Maar zij hebben verkeerde bedoelingen. Ze willen dat jullie vergeten wat ik jullie verteld heb. En ze willen dat jullie moeite doen om te leven zoals zij. </span><span class="verse"><sup id="Gal.4.18" class="v">18</sup>Het is natuurlijk goed als jullie ergens veel moeite voor doen. Maar doe dan moeite voor de goede dingen. Ook als ik niet bij jullie ben.</span></p> 
  <p class="p"><span class="indent"></span><span class="verse"><sup id="Gal.4.19" class="v">19-20</sup>Vrienden, ik had nu heel graag bij jullie willen zijn. Dan had ik op een andere manier met jullie kunnen praten. Ik maak me grote zorgen en ik heb veel verdriet. Want jullie leven nog steeds niet als echte christenen!</span></p> 
  <h3 class="s">Wij zijn vrije mensen</h3> 
  <p class="p"><span class="indent"></span><span class="verse"><sup id="Gal.4.21" class="v">21</sup>Jullie willen dus graag dat de Joodse wet je leven beheerst! Maar volgens mij luisteren jullie helemaal niet naar de wet.</span></p> 
  <p class="p"><span class="indent"></span><span class="verse"><sup id="Gal.4.22" class="v">22-23</sup>In de boeken van de wet staat namelijk dat <span class="highlight tooltipkeyword" data-keyword="1266" title="">Abraham</span> twee zonen kreeg. De moeder van de eerste zoon was een slavin, Hagar. Haar zoon werd op de normale, menselijke manier geboren. De moeder van de andere zoon was een vrije vrouw, Sara. Haar zoon <span class="highlight tooltipkeyword" data-keyword="1782" title="">Isaak</span> werd geboren omdat God het beloofd had. </span><span class="verse"><sup id="Gal.4.24" class="v">24-27</sup>Dat verhaal over Hagar en <span class="highlight tooltipkeyword" data-keyword="1787" title="">Sara</span> heeft een diepere betekenis.</span></p> 
  <p class="p"><span class="indent"></span>Dit is de diepere betekenis van de slavin Hagar: zij laat de oude manier zien waarop God met de mensen omging. Daarbij hoort de berg Sinai in Arabië, waar het volk van Israël de wet kreeg. Die wet beheerst je leven alsof je een slaaf bent, net zoals Hagar en haar kinderen. Daarbij hoort ook de stad Jeruzalem zoals die nu is: de stad van de wet en de tempel.</p> 
  <p class="p"><span class="indent"></span>Dit is de diepere betekenis van de vrije vrouw Sara: zij laat de nieuwe manier zien waarop God met de mensen omgaat. Daarbij hoort het nieuwe Jeruzalem, dat in de hemel is. In de <span class="highlight tooltipkeyword" data-keyword="1038" title="">heilige</span> boeken staat daarover: «Jeruzalem, je was een stad <span class="highlight tooltipkeyword" data-keyword="1711,1710" title="">zonder</span> inwoners. Je leek op een vrouw <span class="highlight tooltipkeyword" data-keyword="1711,1710" title="">zonder</span> kinderen, een vrouw die niet zwanger kan worden. Maar wees blij! Juich van vreugde! Want je zult weer inwoners krijgen, Jeruzalem. Je zult meer inwoners hebben dan je ooit hebt gehad.»</p> 
  <p class="p"><span class="indent"></span>Wij horen bij dat hemelse Jeruzalem. En net als <span class="highlight tooltipkeyword" data-keyword="1787" title="">Sara</span> zijn wij geen slaven. Wij zijn vrij!<span class="verse"><sup id="Gal.4.28" class="v">28</sup>Vrienden, <span class="highlight tooltipkeyword" data-keyword="1782" title="">Isaak</span> werd geboren omdat God dat beloofd had. En jullie zijn Gods kinderen, ook omdat God dat beloofd heeft. </span><span class="verse"><sup id="Gal.4.29" class="v">29</sup>Maar net als bij <span class="highlight tooltipkeyword" data-keyword="1782" title="">Isaak</span> zijn er mensen die jullie in moeilijkheden brengen. <span class="highlight tooltipkeyword" data-keyword="1782" title="">Isaak</span> was geboren dankzij de Geest. Maar hij werd in moeilijkheden gebracht door de zoon van Hagar. En die was geboren op de normale manier.</span></p> 
  <p class="p"><span class="indent"></span><span class="verse"><sup id="Gal.4.30" class="v">30</sup>De <span class="highlight tooltipkeyword" data-keyword="1038" title="">heilige</span> boeken zeggen daarover: «Jaag die slavin weg met haar zoon. Want haar zoon krijgt niets. De hele erfenis is voor de zoon van de vrije vrouw!»</span></p> 
  <p class="p"><span class="indent"></span><span class="verse"><sup id="Gal.4.31" class="v">31</sup>Vrienden, laten we goed onthouden dat wij geen slaven zijn. Wij zijn vrij!</span></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="nb"><h1>5</h1><sup id="Gal.5.1" class="v">1</sup><span class="highlight tooltipkeyword" data-keyword="101" title="">Christus</span> heeft ons bevrijd. Daardoor kunnen we als vrije mensen leven. Houd dus vol en laat niemand je weer slaaf maken.</p> 
  <h3 class="s">Laat je niet besnijden</h3> 
  <p class="p"><span class="verse"><sup id="Gal.5.2" class="v">2-3</sup>Ik waarschuw jullie. Jullie moeten je niet laten besnijden! Want als je dat doet, dan heb je er niets meer aan dat je bij <span class="highlight tooltipkeyword" data-keyword="101" title="">Christus</span> hoort. Ik zeg het nog een keer: Laat je niet besnijden. Want dan moet je alles doen wat er in de Joodse wet staat.</span></p> 
  <p class="p"><span class="indent"></span><span class="verse"><sup id="Gal.5.4" class="v">4</sup>Proberen jullie jezelf te redden door je aan de Joodse wet te houden? Daarmee bereik je alleen dat je niet meer bij <span class="highlight tooltipkeyword" data-keyword="101" title="">Christus</span> hoort. En dan zal God je niet redden. </span><span class="verse"><sup id="Gal.5.5" class="v">5</sup>Wij geloven in Christus, en wij hebben de <span class="highlight tooltipkeyword" data-keyword="127" title=""><span class="highlight tooltipkeyword" data-keyword="1038" title="">heilige</span> Geest</span> gekregen! Daardoor weten we zeker dat God ons zal redden.</span></p> 
  <p class="p"><span class="indent"></span><span class="verse"><sup id="Gal.5.6" class="v">6</sup>Als je bij Jezus <span class="highlight tooltipkeyword" data-keyword="101" title="">Christus</span> hoort, is het niet belangrijk of je <span class="highlight tooltipkeyword" data-keyword="1260" title="">besneden</span> bent. Het is alleen belangrijk dat je gelooft, en dat we door het geloof in <span class="highlight tooltipkeyword" data-keyword="1054,1056" title="">liefde</span> met elkaar leven.</span></p> 
  <h3 class="s">Laat je niet in de war brengen</h3> 
  <p class="p"><span class="indent"></span><span class="verse"><sup id="Gal.5.7" class="v">7-8</sup>God heeft jullie uitgekozen. Een tijdlang leefden jullie zoals hij het wilde. Wie heeft ervoor gezorgd dat jullie daarmee gestopt zijn? God in elk geval niet!</span></p> 
  <p class="p"><span class="indent"></span><span class="verse"><sup id="Gal.5.9" class="v">9</sup>Er zijn maar weinig mensen nodig om een grote groep in de war te brengen. </span><span class="verse"><sup id="Gal.5.10" class="v">10</sup>De Heer <span class="highlight tooltipkeyword" data-keyword="1672" title="">Jezus</span> geeft mij de zekerheid dat jullie dat met me eens zijn.</span></p> 
  <p class="p"><span class="indent"></span>Iedereen die jullie in de war brengt, zal gestraft worden, wie het ook is!<span class="verse"><sup id="Gal.5.11" class="v">11-12</sup>Er wordt gezegd dat ik eigenlijk voor de <span class="highlight tooltipkeyword" data-keyword="1260" title="">besnijdenis</span> ben. Dat is onzin! Ik vertel dat wij alleen gered kunnen worden omdat <span class="highlight tooltipkeyword" data-keyword="101" title="">Christus</span> voor ons aan het <span class="highlight tooltipkeyword" data-keyword="1141" title="">kruis</span> gestorven is. Ik kom zelfs in grote moeilijkheden doordat ik dat vertel.</span></p> 
  <p class="p"><span class="indent"></span>Mensen die zo graag over <span class="highlight tooltipkeyword" data-keyword="1260" title="">besnijden</span> praten, moeten alles er maar af snijden!<span class="verse"><sup id="Gal.5.13" class="v">13</sup>Vrienden, God wil dat jullie als vrije mensen leven. Maar gebruik die vrijheid niet om toe te geven aan slechte verlangens. Gebruik die vrijheid om met <span class="highlight tooltipkeyword" data-keyword="1054,1056" title="">liefde</span> voor elkaar te zorgen. </span><span class="verse"><sup id="Gal.5.14" class="v">14</sup>Dan doe je ook precies waar het in de wet om gaat. Want eigenlijk gaat de hele wet over deze regel: «Houd evenveel van de mensen om je heen als van jezelf.»</span></p> 
  <p class="p"><span class="indent"></span><span class="verse"><sup id="Gal.5.15" class="v">15</sup>Blijf dus niet als wilde dieren met elkaar vechten. Want dan gaan jullie uiteindelijk allemaal dood.</span></p> 
  <h3 class="s">Luister naar de <span class="highlight tooltipkeyword" data-keyword="1038" title="">heilige</span> Geest</h3> 
  <p class="p"><span class="indent"></span><span class="verse"><sup id="Gal.5.16" class="v">16</sup>Laat je leiden door de <span class="highlight tooltipkeyword" data-keyword="1038" title="">heilige</span> Geest. Geef niet toe aan je eigen slechte verlangens. </span><span class="verse"><sup id="Gal.5.17" class="v">17</sup>Want in je <span class="highlight tooltipkeyword" data-keyword="631" title="">hart</span> vechten die slechte verlangens en de <span class="highlight tooltipkeyword" data-keyword="127" title=""><span class="highlight tooltipkeyword" data-keyword="1038" title="">heilige</span> Geest</span> met elkaar. De Geest wil niet dat je luistert naar je verlangens. En je verlangens willen niet dat je luistert naar de Geest. Je kunt dus niet zomaar doen wat je wilt.</span></p> 
  <p class="p"><span class="indent"></span><span class="verse"><sup id="Gal.5.18" class="v">18</sup>Maar als je luistert naar de Geest, dan leef je zoals God het wil. Dan heb je de wet dus niet nodig.</span></p> 
  <h3 class="s">Luister niet naar slechte verlangens</h3> 
  <p class="p"><span class="indent"></span><span class="verse"><sup id="Gal.5.19" class="v">19-21</sup>Veel mensen laten zich leiden door hun slechte verlangens. Daardoor doen ze slechte dingen. Dat weten we allemaal.</span></p> 
  <p class="p"><span class="indent"></span>Ze gedragen zich slecht en hebben verboden seks. Ze vereren afgoden en gebruiken toverspreuken. Ze zijn jaloers op elkaar en denken alleen maar aan zichzelf. Ze vormen eigen groepen en zoeken ruzie. Ze worden snel kwaad en behandelen elkaar als vijanden. Ze drinken te veel, en op feesten laten ze zich helemaal gaan. En ze doen nog veel meer slechte dingen.</p> 
  <p class="p"><span class="indent"></span>Ik heb het jullie al eerder gezegd: Wie zulke dingen doet, zal niet in Gods nieuwe wereld komen.<span class="verse"><sup id="Gal.5.22" class="v">22-23</sup>Mensen die zich laten leiden door de <span class="highlight tooltipkeyword" data-keyword="1038" title="">heilige</span> Geest, leven heel anders. Zij houden van elkaar. Ze zijn blij en leven in vrede. Ze hebben geduld en zijn goed voor elkaar. Ze geloven in Christus. Ze zijn vriendelijk en gedragen zich goed. Als je zo leeft, doe je precies wat de wet eigenlijk wil. </span><span class="verse"><sup id="Gal.5.24" class="v">24</sup>Als je bij Jezus <span class="highlight tooltipkeyword" data-keyword="101" title="">Christus</span> hoort, laat je je dus niet leiden door slechte verlangens.</span></p> 
  <p class="p"><span class="indent"></span><span class="verse"><sup id="Gal.5.25" class="v">25-26</sup>Wij hebben ons nieuwe leven aan de <span class="highlight tooltipkeyword" data-keyword="127" title=""><span class="highlight tooltipkeyword" data-keyword="1038" title="">heilige</span> Geest</span> te danken. Laten we dus niet opscheppen over onszelf. Of elkaar jaloers maken door te zeggen hoe goed we zijn. Maar laten we leven zoals de Geest het wil.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Help elkaar</h3> 
  <p class="p"><h1>6</h1><span class="verse"><sup id="Gal.6.1" class="v">1</sup>Vrienden, jullie laten je leiden door de <span class="highlight tooltipkeyword" data-keyword="1038" title="">heilige</span> Geest. Maar stel dat iemand van jullie toch iets verkeerds doet. Dan moeten jullie hem op een vriendelijke manier helpen om weer het goede te doen. Pas ook op dat je zelf geen verkeerde keuzes maakt.</span></p> 
  <p class="p"><span class="indent"></span><span class="verse"><sup id="Gal.6.2" class="v">2</sup>Help elkaar altijd. Dan leef je volgens de wet van Christus. </span><span class="verse"><sup id="Gal.6.3" class="v">3</sup>En denk niet dat je zelf beter bent dan anderen. Want dan bedrieg je jezelf. </span><span class="verse"><sup id="Gal.6.4" class="v">4-5</sup>Kijk juist kritisch naar de dingen die je doet. Misschien kun je soms trots zijn op jezelf. Laat dat dan niet aan anderen merken. Want God zal je beoordelen op je daden.</span></p> 
  <p class="p"><span class="indent"></span><span class="verse"><sup id="Gal.6.6" class="v">6</sup>Vrienden, zorg goed voor de mensen die jullie uitleg geven over God. Geef hun wat ze nodig hebben.</span></p> 
  <h3 class="s">Wees goed voor iedereen</h3> 
  <p class="p"><span class="indent"></span><span class="verse"><sup id="Gal.6.7" class="v">7</sup>Pas op, je kunt God niet bedriegen. Uiteindelijk geeft hij je wat je verdient. </span><span class="verse"><sup id="Gal.6.8" class="v">8</sup>Als je je laat leiden door slechte verlangens, blijft er niets van je over. Maar als je je laat leiden door de <span class="highlight tooltipkeyword" data-keyword="1038" title="">heilige</span> Geest, krijg je het eeuwige leven. </span><span class="verse"><sup id="Gal.6.9" class="v">9</sup>Laten we daarom steeds het goede blijven doen, en volhouden tot de dag dat <span class="highlight tooltipkeyword" data-keyword="101" title="">Christus</span> terugkomt. </span><span class="verse"><sup id="Gal.6.10" class="v">10</sup>Zolang we daarop wachten, moeten we dus goed zijn voor iedereen, en zeker voor andere christenen.</span></p> 
  <h2 class="ms">Slot van de brief</h2> 
  <h3 class="s">Laat je niet besnijden</h3> 
  <p class="p"><span class="indent"></span><span class="verse"><sup id="Gal.6.11" class="v">11</sup>Ik vind deze brief erg belangrijk. Daarom schrijf ik de laatste zinnen zelf op, zoals jullie aan het handschrift kunnen zien.</span></p> 
  <p class="p"><span class="indent"></span><span class="verse"><sup id="Gal.6.12" class="v">12-13</sup>Sommige mensen proberen jullie te dwingen om je te laten besnijden. Ze doen dat alleen maar om een goede indruk op anderen te maken. Zelf houden ze zich niet eens aan de Joodse wet. Maar als ze vertellen dat <span class="highlight tooltipkeyword" data-keyword="101" title="">Christus</span> voor ons aan het <span class="highlight tooltipkeyword" data-keyword="1141" title="">kruis</span> gestorven is, beginnen ze ook over de besnijdenis. Want ze zijn bang dat ze anders in moeilijkheden komen.</span></p> 
  <h3 class="s">Laat God een nieuw mens van je maken</h3> 
  <p class="p"><span class="indent"></span><span class="verse"><sup id="Gal.6.14" class="v">14</sup>Wij worden gered omdat onze Heer Jezus <span class="highlight tooltipkeyword" data-keyword="101" title="">Christus</span> voor ons aan het <span class="highlight tooltipkeyword" data-keyword="1141" title="">kruis</span> gestorven is. Dat is het enige waarmee ik indruk wil maken. Mijn leven wordt niet meer beheerst door de dingen die bij deze wereld horen. Want mijn oude ik is met <span class="highlight tooltipkeyword" data-keyword="101" title="">Christus</span> aan het <span class="highlight tooltipkeyword" data-keyword="1141" title="">kruis</span> gestorven.</span></p> 
  <p class="p"><span class="indent"></span><span class="verse"><sup id="Gal.6.15" class="v">15</sup>Daarom zeg ik dat de <span class="highlight tooltipkeyword" data-keyword="1260" title="">besnijdenis</span> niet belangrijk is. Er is maar één ding belangrijk: dat God een nieuw mens van je maakt! </span><span class="verse"><sup id="Gal.6.16" class="v">16</sup>Als je zo leeft, hoor je bij Gods volk. En dan zal hij medelijden met je hebben en je vrede geven.</span></p> 
  <p class="p"><span class="indent"></span><span class="verse"><sup id="Gal.6.17" class="v">17</sup>Jullie hebben het mij erg moeilijk gemaakt. Laat dat nooit meer gebeuren, want ik lijd al genoeg als apostel van Jezus.</span></p> 
  <p class="p"><span class="indent"></span><span class="verse"><sup id="Gal.6.18" class="v">18</sup>Vrienden, ik wens jullie toe dat onze Heer Jezus <span class="highlight tooltipkeyword" data-keyword="101" title="">Christus</span> goed voor jullie zal zijn. Amen.</span></p> 
  <br> 
   
 </div> 
</div>