
=Job raakt alles kwijt
=Job is eerlijk en trouw aan God
#1
1In het land Us woonde een man die Job heette. Hij was eerlijk en trouw aan God. Hij had eerbied voor God en deed nooit iets verkeerds.
2Job had zeven zonen en drie dochters. 3Hij had ook veel vee: zevenduizend schapen en geiten, drieduizend kamelen, duizend koeien en vijfhonderd ezels. Verder had hij veel slaven en slavinnen. Hij was de rijkste man van het hele Oosten.
=Job wil zijn kinderen beschermen
4De zonen van Job gaven regelmatig een feest, om de beurt bij één van hen thuis. En dan nodigden ze ook hun drie zussen uit.
5Na elk feest liet Job zijn kinderen bij zich komen. Hij wilde ervoor zorgen dat God hen niet zou straffen. Daarom bracht hij 's ochtends voor ieder van hen een offer. Want hij dacht: Misschien hebben ze iets verkeerds gedaan. Misschien hebben ze iets slechts over God gezegd.
Dat deed Job steeds opnieuw, na elk feest.6Op een dag kwamen de engelen in de hemel bij de Heer. Eén van die engelen was Satan. Hij wilde Job kwaad doen.
7De Heer vroeg aan Satan: 'Waar ben je geweest?' Satan antwoordde: 'Ik heb een lange reis gemaakt. Ik ben overal op aarde geweest.' 8De Heer zei: 'Dan heb je natuurlijk ook mijn dienaar Job gezien! Niemand op aarde is zo eerlijk en trouw als Job. Hij heeft eerbied voor mij, en hij doet nooit iets verkeerds.'
9Satan antwoordde: 'Ja, natuurlijk heeft Job eerbied voor u! 10Want u beschermt Job. En u beschermt ook zijn familie en al zijn bezit. U zorgt ervoor dat het heel goed met hem gaat. En hij krijgt steeds meer vee! 11Maar stel dat u alles van hem afneemt. Dan zal hij vast en zeker slechte dingen over u gaan zeggen.'
12'Goed,' zei de Heer, 'doe wat je wilt met alles wat Job bezit. Maar hemzelf moet je met rust laten.'
Toen ging Satan weg.13Op een dag waren de kinderen van Job weer aan het feestvieren. Ze waren in het huis van hun oudste broer. 14Eén van Jobs knechten kwam naar Job toe en zei: 'Er is iets verschrikkelijks gebeurd! Wij waren op het land aan het werk, en onze dieren waren gras aan het eten. 15Plotseling werden we overvallen door de Sabeeërs. Zij hebben de dieren meegenomen en alle knechten gedood. Ik was de enige die kon vluchten. Dus alleen ik kan het u vertellen.'
16De man was nog maar net uitgepraat, toen er een andere knecht aan kwam. Hij zei: 'Al uw schapen en geiten zijn door de bliksem gedood. En ook de knechten zijn dood. Ik was de enige die kon vluchten. Dus alleen ik kan het u vertellen.'
17Die man was nog maar net uitgepraat, toen er weer een andere knecht aan kwam. Hij zei: 'De Chaldeeën vielen ons van drie kanten aan. Ze hebben alle kamelen gestolen, en ze hebben uw knechten gedood. Ik was de enige die kon vluchten. Dus alleen ik kan het u vertellen.'
18Ook die man was nog maar net uitgepraat, toen er weer een andere knecht aan kwam. Hij zei: 'Uw kinderen waren aan het feestvieren in het huis van uw oudste zoon. 19Plotseling ging het heel hard stormen. De muren van het huis vielen om, en uw kinderen kwamen onder het puin. Ze zijn allemaal dood. Ik was de enige die kon vluchten. Dus alleen ik kan het u vertellen.'
=Ondanks alles dankt Job de Heer
20Toen Job dat hoorde, scheurde hij van verdriet zijn kleren kapot. Hij knipte zijn hoofd helemaal kaal, en liet zich van ellende op de grond vallen. 21Hij zei: 'Ik had niets toen ik geboren werd. Ik zal ook niets hebben als ik begraven word. De Heer heeft mij alles gegeven, en de Heer heeft alles weer van mij afgenomen. Toch blijf ik de Heer danken!'
22Job maakte veel ellende mee, maar toch deed hij geen slechte dingen. En hij gaf God nergens de schuld van.
=De Heer spreekt opnieuw met Satan
#2
1Op een dag kwamen de engelen in de hemel weer bij de Heer. Bij hen was ook Satan.
2De Heer vroeg aan Satan: 'Waar ben je geweest?' Satan antwoordde: 'Ik heb een lange reis gemaakt. Ik ben overal op aarde geweest.' 3De Heer zei: 'Dan heb je natuurlijk ook mijn dienaar Job gezien. Hij heeft niets verkeerds gedaan. Toch kwam je bij mij met het plan om alles van hem af te nemen. En nu is hij alles kwijt. Maar je ziet dat Job nog steeds eerbied voor mij heeft. Niemand op aarde is zo eerlijk en trouw als hij.'
4Satan antwoordde: 'Ja, natuurlijk, hij wil blijven leven, al moet hij er alles voor geven. 5Maar maak Job maar eens ernstig ziek! Dan zal hij vast en zeker slechte dingen over u zeggen.'
6'Goed,' zei de Heer, 'je mag met hem doen wat je wilt, als je hem maar in leven laat.'
=Job wordt verschrikkelijk ziek
7Toen ging Satan weg, en hij zorgde ervoor dat Job verschrikkelijk ziek werd. Job kreeg overal op zijn lichaam zweren. 8Hij pakte een stuk van een gebroken pot om zich daarmee te krabben. Hij bleef dag en nacht op de grond zitten.
9Zijn vrouw zei tegen hem: 'Blijf je nog steeds trouw aan God? Je hebt nu genoeg reden om slechte dingen over hem te zeggen! Doe dat dan, en sterf.' 10Maar Job antwoordde haar: 'Je praat alsof je een vijand van God bent. Het goede krijgen we van God, het slechte ook!'
Job maakte veel ellende mee, maar toch zei hij niets slechts over God.11Job had drie vrienden: Elifaz uit Teman, Bildad uit Suach en Sofar uit Naäma. Zij hoorden wat er met Job gebeurd was. Ze besloten naar hem toe te gaan, want ze wilden hem troosten.
12Ze herkenden Job pas toen ze heel dichtbij waren. Ze moesten erg huilen. Van verdriet scheurden ze al hun kleren kapot, en ze gooiden zand over hun hoofd. 13Zeven dagen en zeven nachten zaten ze bij hem op de grond. Ze zeiden niets. Want ze zagen hoeveel pijn Job had.
=De klacht van Job
=Job was liever nooit geboren
#3
1Na zeven dagen begon Job te spreken. Hij wilde dat hij nooit geboren was. 2Hij zei:
3'Weg met de dag waarop ik ben geboren,
vergeet de nacht waarin mijn leven begon!
4De dag van mijn geboorte had er niet moeten zijn.
God had die dag niet moeten laten beginnen,
het had niet licht moeten worden.
5Die dag had donker moeten blijven,
een zwarte wolk had die dag moeten verbergen.
Was de zon maar niet opgekomen,
dan had die dag niet bestaan.
6Ach, was mijn leven maar nooit begonnen!
Was die nacht er maar nooit geweest,
dat jaar en die maand waarin mijn leven begon.
7Was ik maar nooit gemaakt in die nacht,
was er maar niemand blij geweest
dat mijn leven ontstond.
8Had iemand het licht maar tegengehouden,
had een tovenaar de tijd maar stilgezet.
9Was het maar donker gebleven,
was de ochtend maar niet gekomen,
was de zon maar niet opgegaan.
10Dan was mijn leven niet begonnen,
en dan had ik het nu niet zo moeilijk.
=Job wil liever dood zijn
11Ik had moeten sterven bij mijn geboorte,
ik had toen dood moeten gaan.
12Mijn moeder had me niet in haar armen moeten nemen,
ze had me niet de borst moeten geven.
13Dan zou ik nu stil in mijn graf liggen.
Dan zou ik nu slapen, en dan had ik rust.
14Dan was ik nu in het land van de dood,
samen met koningen en grote leiders,
die tempels en paleizen lieten bouwen.
15Dan was ik nu bij machtige heersers,
die woonden in huizen vol zilver en goud.
16Was ik maar dood geboren, en weggestopt.
Had ik maar nooit het licht gezien!
17Want in het land van de dood vindt iedereen rust.
Daar doen slechte mensen niemand pijn.
Vermoeide mensen mogen er rusten.
18Gevangenen die hard moesten werken,
worden er niet meer opgejaagd.
19Rijken en armen zijn er gelijk,
slaven hebben daar geen meester meer.
=Job vraagt waarom hij moet lijden
20Waarom houdt God mensen in leven
als ze alleen maar ellende meemaken,
als ze alleen maar verdriet hebben?
21Ze wachten op de dood, maar die komt niet.
Ze verlangen naar het einde, maar dat is nog ver.
22Als ze rustig zouden kunnen sterven,
zouden ze zingen en juichen!
23Waarom laat God mij leven,
terwijl ik de zin van het leven niet zie?
Waarom laat God me niet sterven?
24Ik kan niet meer eten van verdriet,
ik heb alleen nog maar tranen.
25Alles waar ik bang voor was, is gebeurd.
26Ik heb geen vrede,
ik vind geen rust meer,
ik houd het niet meer uit.'
=Eerste toespraak van Elifaz
=Job moet op God blijven vertrouwen
#4
1Toen zei Elifaz uit Teman tegen Job:
2'Misschien word je boos als ik tegen je spreek,
maar toch wil ik je graag iets zeggen.
Luister alsjeblieft naar mij.
3Toen andere mensen het moeilijk hadden,
toen heb jij ze geholpen.
Je gaf ze goede raad,
je gaf ze weer moed.
4Als het slecht ging met anderen,
dan hielpen jouw woorden hen.
Jij gaf hun nieuwe kracht.
5Maar nu het met jouzelf niet goed gaat,
nu verlies je de moed.
Nu jou een ramp is overkomen,
nu heb je geen hoop meer.
6Maar je hoeft niet bang te zijn,
je kunt op God vertrouwen!
Want je hebt altijd eerbied voor God gehad,
je hebt altijd goed geleefd.
=Goede mensen worden niet gestraft
7God doodt geen onschuldige mensen,
hij laat eerlijke mensen niet zomaar verdwijnen.
Dat weet je toch, Job!
8Maar slechte mensen worden vernietigd.
Mensen die anderen laten lijden, worden gestraft.
Zij moeten zelf lijden.
9Want als God kwaad op hen wordt, sterven ze.
Als hij woedend wordt, blijft er niets van hen over.
10Slechte mensen lijken zo sterk als brullende leeuwen,
maar op een dag laat God hen zwijgen.
11Dan kunnen ze niet meer roven en doden.
Dan zijn ze voorgoed vernietigd,
dan is er geen spoor meer van hen te vinden.
=Voor God is niemand volmaakt
12Maar luister, ik heb een boodschap gekregen.
Eens hoorde ik een stem, een zacht gefluister.
13Het was midden in de nacht,
ik was in een diepe slaap
en ik had een nare droom.
14Ik werd opeens doodsbang,
mijn hele lichaam trilde.
15Ik voelde een koude adem over mijn gezicht gaan,
en ik schrok enorm.
16Vlak voor mij was iets,
maar ik kon het niet goed zien.
Toen hoorde ik een zachte stem, die zei:
17'Voor God is niemand zonder fouten,
voor God is niemand volmaakt.
18God vertrouwt zelfs zijn engelen niet,
zelfs bij zijn engelen ziet hij gebreken.
19Dan zijn mensen voor hem zeker niet volmaakt!
Hun lichaam is zwak,
het is alleen maar stof.
20Mensen kunnen zomaar doodgaan.
's Ochtends zijn ze er nog,
maar 's avonds zijn ze voorgoed verdwenen.
21Ze worden opeens uit het leven weggehaald.
Ze sterven, zonder te weten waarom.''
=Alle ellende komt uit mensen zelf
#5
1Elifaz zei verder:
'Je kunt wel schreeuwen van woede, Job,
maar denk je dat er iemand zal reageren?
Niemand in de hemel geeft antwoord op je vragen.
2Mensen die boos zijn op God, zijn dom.
Door hun boosheid sterven ze veel te vroeg.
3Ik heb gezien hoe het met zulke mensen afloopt.
Eerst gaat het heel goed met hen,
maar dan gebeuren er plotseling rampen.
4Hun kinderen zijn nergens meer veilig.
Niemand wil die mensen nog beschermen,
niemand komt hen helpen.
5Slechte mensen zaaien wel,
maar anderen eten hun hele oogst op.
Hongerige mensen pakken alles van hen af.
6Al die ellende heeft een oorzaak,
die rampen gebeuren niet toevallig.
7Die ellende komt uit mensen zelf.
Het lijden hoort bij hen,
zoals vlammen horen bij vuur.
=Job moet God om hulp vragen
8Als ik jou was, Job,
zou ik God om hulp vragen.
9Want God doet bijzondere dingen,
dingen die mensen niet begrijpen.
Hij doet wonderen, ontelbaar veel.
10Hij laat het regenen op de aarde,
hij geeft water aan de planten op het land.
11God geeft gewone mensen macht.
Mensen die verdriet hebben, maakt hij gelukkig.
12Maar als slechte mensen verkeerde plannen maken,
zorgt God ervoor dat ze niets bereiken.
13Als mensen zichzelf wijs vinden,
zorgt God ervoor dat hun slimme plannen mislukken.
14Hij maakt het donker om hen heen,
midden op de dag zien ze niets meer.
15God helpt mensen zonder macht,
hij beschermt hen tegen hun onderdrukkers.
16God geeft arme mensen weer hoop,
hij maakt een eind aan onrecht.
=Wat God doet, is goed
17Wees blij als de machtige God je straft,
verzet je niet tegen hem.
18Want God doet je wel pijn,
maar hij verzorgt je wonden ook.
Hij slaat en geneest met dezelfde hand.
19Telkens weer redt God je uit gevaar,
geen kwaad zal je overkomen.
20Als er hongersnood is, houdt God je in leven.
Als er oorlog is, redt hij je van de dood.
21Als mensen kwaad over je spreken, raakt het je niet.
Als mensen geweld gebruiken, ben je niet bang.
22Als het land verwoest wordt door droogte,
heb jij daar geen last van.
Voor wilde dieren heb je geen angst.
23Je akkers zullen altijd vruchtbaar zijn,
wilde beesten vallen je niet aan.
24Er zal vrede zijn in je huis.
En als je je schapen telt,
mis je er niet één.
25Je zult veel nakomelingen hebben,
zo veel als er gras op de aarde is.
26Na een lang en goed leven zul je sterven,
als voor jou het juiste moment gekomen is.
27Job, dat hebben mijn vrienden en ik ontdekt.
Alles wat ik je verteld heb, is waar.
Denk er goed over na, want zo is het.'
=Antwoord van Job aan Elifaz
=Job heeft veel verdriet
#6
1Toen zei Job tegen zijn vrienden:
2'Vrienden, jullie begrijpen niet hoe boos ik ben,
jullie zien niet hoe ik moet lijden!
3Mijn verdriet is te groot, mijn pijn is te zwaar.
Daarom sprak ik zonder na te denken.
4De machtige God voert oorlog tegen mij.
Hij schiet pijlen op mij af,
zijn giftige pijlen raken mij diep.
Hij maakt me doodsbang.
5Ik schreeuw het uit van pijn,
zoals een dier schreeuwt van honger.
6-7Ik wil dit lijden niet meer,
het is afschuwelijk.
Het is net als met eten dat geen smaak heeft:
dat mag je toch weigeren?
=Job heeft geen hoop meer
8Laat toch gebeuren wat ik vraag,
laat God toch doen wat ik wil!
9Laat hij me vernietigen,
laat hij een eind aan mijn leven maken!
10Dat zou me troosten.
Dan zou ik blij zijn, ondanks alle pijn.
Ik ben hem toch altijd trouw geweest?
Ik heb toch steeds gedaan wat hij van me vroeg?
11Ik kan niet langer wachten op de dood,
ik heb geen geduld meer.
12Ik voel me zwak en moe.
13Niets kan me nog helpen,
het komt nooit meer goed met mij.
=Job is teleurgesteld in zijn vrienden
14Iemand die zijn vriend in de steek laat,
heeft ook geen eerbied voor de machtige God.
15-18Ik ben teleurgesteld in jullie, mijn vrienden,
zoals iemand teleurgesteld is die water zoekt in de woestijn
en alleen maar een droog dal vindt.
In de winter is het dal vol water,
maar in de zomer is het droog.
Al het water is verdwenen.
19Uit verre landen komen handelaars.
Vol hoop gaan ze op zoek naar water,
20maar ze vinden alleen een droog dal.
Ze zijn teleurgesteld, ze voelen zich bedrogen.
21Zo teleurgesteld ben ik ook in jullie.
Jullie zien mijn ellende,
maar jullie schrikken en zijn alleen maar bang.
22Nooit heb ik jullie iets gevraagd,
nooit wilde ik een geschenk van jullie.
23Als ik werd onderdrukt,
vroeg ik jullie niet om hulp.
Als ik door vijanden werd aangevallen,
hoefden jullie me niet te beschermen.
24Zeg maar wat jullie denken, ik luister.
Vertel me maar wat ik fout gedaan heb.
=Job zegt dat hij onschuldig is
25Ik wil graag de waarheid horen,
maar aan jullie beschuldigingen heb ik niets.
26Jullie hebben kritiek op mijn woorden,
maar jullie zien niet hoe wanhopig ik ben.
27Jullie hebben geen gevoel!
Jullie zouden zelfs een kind of een vriend verkopen
om er zelf rijk van te worden.
28Kijk naar mij, en zeg eens eerlijk:
Sta ik tegen jullie te liegen?
29Beschuldig mij niet langer.
Veroordeel mij niet,
want ik heb geen schuld.
30Ik vertel geen leugens,
ik weet heel goed wat lijden is.
=Job klaagt over zijn moeilijke leven
#7
1Ik vind het leven moeilijk.
Het is zwaar, elke dag weer.
2Ik voel me als een slaaf in de hitte,
op zoek naar schaduw.
Ik voel me als iemand die heel hard moet werken,
voor heel weinig geld.
3Elke dag heb ik nieuwe zorgen,
elke nacht heb ik pijn.
4Als ik naar bed ga, denk ik:
Was het maar tijd om op te staan.
Maar de nacht duurt lang,
onrustig lig ik wakker tot de ochtend.
5Mijn lichaam is vuil, het zit vol zweren.
Mijn huid is kapot, de wonden zijn open.
6Mijn leven gaat heel snel voorbij,
zonder hoop ga ik naar het einde.
=Job wil dat God hem met rust laat
7God, denk aan mij,
mijn leven is bijna voorbij.
Ik zal nooit meer gelukkig zijn.
8Nu ziet u me nog, maar straks niet meer.
Als u me zoekt, ben ik verdwenen.
9Ik ga naar het land van de dood,
en ik kom niet meer terug.
Ik verdwijn, er blijft niets van mij over.
10Ik zal nooit meer terugkomen in mijn huis.
Mensen die mij kenden, zullen me snel vergeten.
11Daarom moet ik nu spreken.
Ik ben kwaad, ik kan niet zwijgen.
Ik heb verdriet, ik schreeuw het uit!
12U houdt me gevangen,
alsof ik een gevaarlijk monster ben.
13Want soms ga ik naar bed om troost te vinden,
dan wil ik in de slaap mijn verdriet vergeten.
14Maar dan geeft u me verschrikkelijke dromen,
dromen die me doodsbang maken.
15Ik ben liever dood!
Dat is beter dan verder te moeten leven.
16Ik heb er genoeg van, laat me toch met rust!
Want ik heb nog maar kort te leven.
=Job vraagt waarom God zo op hem let
17God, waarom vindt u mensen zo belangrijk?
Waarom geeft u ze zo veel aandacht?
18Elke ochtend komt u bij me,
de hele dag let u op mij.
19Voortdurend kijkt u naar me,
u laat me geen moment alleen.
20U wilt precies weten wat ik doe.
Maar wat maakt het u eigenlijk uit
als ik een fout maak?
Waarom zoekt u me steeds weer op?
U hebt alleen maar last van mij!
21Kijk niet naar mijn fouten,
let niet op mijn schuld.
Want binnenkort ben ik dood.
Als u me dan zoekt, ben ik er niet meer.'
=Eerste toespraak van Bildad
=Job moet God om hulp vragen
#8
1Toen zei Bildad uit Suach tegen Job:
2'Houd nu eens op met je gepraat!
Alles wat je zegt, is onzin.
3De machtige God is echt rechtvaardig.
Alles wat hij doet, is goed.
4Je kinderen hebben vast en zeker slechte dingen gedaan,
en daarom heeft God hen gestraft.
5Vraag hulp aan de machtige God,
vraag of hij goed voor je wil zijn.
6Als je eerlijk en onschuldig bent,
dan zal hij je helpen.
Dan zal hij je weer een familie geven.
7En dan zul je nog rijker worden dan je was.
=Job kan leren van vroegere generaties
8Denk aan de wijze woorden
van de mensen die vroeger leefden.
Je kunt veel van hen leren.
9Wij weten maar heel weinig,
want we zijn nog jong,
en ons leven duurt maar kort.
10Maar van je voorouders kun je veel leren,
zij vertellen je wijze dingen.
11Zij hebben ons dit geleerd:
'Waar een rivier is, daar groeit riet.
Waar water is, daar vind je gras.'
12Maar als er in de rivier geen water meer is,
zal het riet verdrogen,
ook al is het nog jong en sterk.
13Iemand zonder God is net als riet zonder water.
Zijn hoop is verdwenen, zijn leven is in gevaar.
14Hij vindt nergens steun,
hij heeft niets waarop hij kan vertrouwen.
15Zijn geld helpt hem niet,
zijn bezit beschermt hem niet.
16Eerst lijkt het goed met hem te gaan.
Hij lijkt op een plant die bloeit in de zon.
De stengels gaan de hele tuin door,
17de wortels groeien tussen de stenen,
ze komen overal.
18Maar dan wordt de plant ineens vernietigd,
en niemand weet meer waar hij stond.
Zo plotseling verdwijnt een mens zonder God.
19Hij leeft maar kort,
en er komt een ander in zijn plaats.
=God zal Job helpen
20God is goed voor eerlijke mensen,
maar mensen die kwaad doen, helpt hij niet.
21Eens zal hij je weer laten lachen, Job,
eens zul je weer zingen van vreugde.
22En al je vijanden zullen vernederd worden.
Zij zullen voor altijd verdwijnen.'
=Antwoord van Job aan Bildad
=God is sterker dan iedereen
#9
1Toen zei Job tegen Bildad:
2'Wat je zegt, is waar.
Voor God is niemand zonder fouten.
3Iemand die met God een rechtszaak wil beginnen,
zal het niet winnen, nooit.
4God is wijs en sterk.
Niemand kan tegen hem strijden,
niemand kan hem overwinnen.
5God is machtig.
Als hij woedend is, laat hij de bergen schudden,
hij duwt ze zomaar omver.
6Hij laat de aarde beven,
de aarde staat niet meer stevig vast.
7Als God het wil, komt de zon niet meer op.
Als hij het zegt, geven de sterren geen licht meer.
8God heeft de hemel gemaakt, hij alleen.
Hij heeft macht over de golven van de zee.
9Hij heeft de sterren gemaakt,
alle sterren aan de hemel.
10God doet wonderen, ontelbaar veel,
hij doet dingen die mensen niet begrijpen.
11Als hij voorbijkomt, zie je hem niet.
Hij kan vlak bij je zijn zonder dat je het merkt.
12Als hij iets wegneemt, houdt niemand hem tegen.
Als hij iets doet, kan niemand hem stoppen.
=Job kan zijn onschuld niet bewijzen
13Als God woedend is, is hij sterker dan iedereen.
Dan buigen zijn grootste vijanden voor hem.
14Tegen zo'n sterke God kan ik me niet verzetten,
ik zal toch altijd de verkeerde dingen zeggen.
15Ik weet dat ik onschuldig ben,
maar ik kan me niet verdedigen.
God heeft me al veroordeeld,
ik kan alleen om medelijden vragen.
16Als ik God roep en hij geeft me antwoord,
dan zal hij me toch geen gelijk geven.
17Hij zal een storm sturen en mij neerslaan.
Hij zal me steeds meer pijn doen, zonder reden.
18Hij geeft me geen rust,
steeds opnieuw laat hij me lijden.
19Niemand is sterker dan God, dat is zeker.
En niemand kan hem voor de rechter brengen.
20Ik ben onschuldig,
maar mijn woorden worden tegen me gebruikt.
Ik ben onschuldig,
maar toch zegt God dat ik schuldig ben.
21Ik heb niets verkeerds gedaan.
Toch zou ik liever dood zijn,
ik haat het om nog langer te leven.
22God vernietigt iedereen,
de goede en de slechte mensen.
23Als onschuldige mensen getroffen worden door een ramp,
dan heeft God geen medelijden met hen.
24Hij geeft misdadigers alle macht op aarde.
Hij maakt rechters blind, ze zien de waarheid niet.
Het is God die dat allemaal doet!
=Job heeft geen hoop meer
25Mijn leven vliegt voorbij,
ik geniet nergens meer van.
26Ik zal heel gauw sterven.
Nog even, en ik ben er niet meer.
27Ik zou mijn zorgen wel willen vergeten,
ik zou wel weer vrolijk willen zijn.
28Maar ik ben bang, doodsbang.
Want God vindt dat ik schuldig ben.
29Voor hem ben ik nu eenmaal slecht.
Het heeft geen zin dat ik me verdedig.
30Als ik me zou wassen met helder water,
en mijn handen zou schoonmaken met zeep,
31dan zou God me in een vieze put gooien,
en al mijn kleren zouden gaan stinken.
32God is geen mens, zoals ik.
Ik kan hem niet voor de rechter brengen,
ik kan me niet verdedigen.
33Was er maar een rechter die zijn oordeel gaf,
die het goed kon maken tussen God en mij.
34Dan zou God me niet meer straffen,
dan zou hij me niet meer bang maken.
35Dan kon ik me zonder angst verdedigen.
Maar nee, zo is het niet.
=Job vindt God niet rechtvaardig
#10
1Ik vind het leven afschuwelijk.
Ik kan alleen maar klagen,
zo veel verdriet heb ik.
2Tegen God wil ik zeggen:
God, denk niet dat ik slecht ben.
Vertel me toch, waarom vecht u tegen mij?
3Hebt u er plezier in om mij te laten lijden?
U hebt me toch zelf gemaakt?
Waarom laat u mij in de steek,
terwijl u slechte mensen helpt?
4U ziet toch meer dan de mensen zien,
u denkt toch niet zoals de mensen denken?
5U leeft toch langer dan de mensen leven,
u hebt toch alle tijd om mij te laten lijden?
6Weet u wel zeker dat ik slecht ben?
Weet u wel zeker dat ik alleen maar fouten maak?
7God, u zou moeten weten dat ik onschuldig ben.
Maar ik heb niemand die mij verdedigt.
=Job denkt dat God hem wil vernietigen
8U hebt mij met uw eigen handen gemaakt.
Gaat u me nu vernietigen?
9Bedenk dat u mij het leven gegeven hebt.
Haalt u het leven nu weer uit mij weg?
10U hebt mij helemaal gemaakt,
vanaf het eerste begin.
11U bedekte mijn vlees met huid,
u gaf mijn lichaam spieren en botten.
12U gaf me leven en liefde,
u hebt goed voor mij gezorgd.
13Maar nu pas zie ik uw bedoeling,
nu zie ik wat uw plannen zijn.
14U wilt mijn fouten ontdekken,
u wilt zien dat ik iets verkeerds doe.
Want dan kunt u me straffen.
15Als ik schuldig ben, straft u me.
Maar zelfs als ik onschuldig ben, voel ik me slecht.
Ik schaam me diep, ik voel me ellendig.
16Juist als ik mijn best doe,
dan jaagt u op mij, zoals een leeuw op zijn prooi jaagt.
Dan gebruikt u uw macht om mij te laten lijden.
17Steeds opnieuw valt u me aan,
u wordt steeds bozer op mij.
Steeds weer vindt u een reden om mij pijn te doen.
=Job wil dat God hem met rust laat
18Waarom hebt u mij geboren laten worden?
Ik was liever bij mijn geboorte doodgegaan.
19Dan was ik in een graf gelegd
zonder ooit te hebben geleefd.
20Ik leef maar zo kort,
laat me toch met rust!
Laat me nog even vrolijk zijn,
21voordat ik sterf en voorgoed verdwijn.
Dan ga ik naar het land van de dood,
22het land waar alles donker is,
waar niets een vaste plaats heeft,
waar het licht niet bestaat.'
=Eerste toespraak van Sofar
=Job heeft geen gelijk
#11
1Toen zei Sofar uit Naäma tegen Job:
2'Iemand die zo veel praat,
moet een duidelijk antwoord krijgen.
Anders denkt hij nog dat hij gelijk heeft!
3Jij praat wel veel, Job,
maar toch zwijgen wij niet!
Jij lacht wel om ons,
maar wij zeggen hoe we over je denken!
4Je blijft maar zeggen dat je gelijk hebt.
Je denkt dat je voor God onschuldig bent.
5Ik zou willen dat God zelf met je sprak.
Dan zou hij je zelf antwoord kunnen geven.
6Dan zou hij je zelf alles kunnen uitleggen,
alles wat wij niet begrijpen.
Dan zou je ontdekken
dat God je niet straft voor elke fout.
=Job kan God niet begrijpen
7Denk niet dat je God helemaal kunt begrijpen.
Je kunt niet begrijpen hoe groot zijn macht is.
8God weet wat er boven de hemel is,
hij kan verder zien dan het land van de dood.
Dat is voor jou niet te begrijpen.
9De aarde is niet te meten, zo groot.
De zee lijkt geen eind te hebben.
Maar de wijsheid van God is nog groter.
10Als God iemand gevangenneemt
en een rechtszaak tegen hem begint,
dan kan niemand hem tegenhouden.
11Want God weet welke mensen slecht zijn,
hij ziet precies wat mensen fout doen.
Dat vergeet hij niet.
12Maar een dwaas zoals jij zal nooit wijs worden,
net zoals een ezel nooit een mens zal worden.
=Job moet voortaan goed leven
13Job, denk eens goed na,
en bid tot God.
14Doe geen verkeerde dingen meer
en houd het kwaad weg uit je huis.
15Dan hoef je je niet te schamen.
Dan hoef je voor niemand bang te zijn,
want dan ben je sterk.
16Je zult deze ellendige tijd gaan vergeten,
tot je er helemaal niet meer aan denkt.
17De zon zal weer gaan schijnen in je leven,
na alle ellende komt er weer vrolijkheid.
18Je zult vertrouwen hebben in de toekomst.
Je zult veilig zijn, en rustig slapen.
19Niemand wil dan nog ruzie met je,
iedereen wil je vriend zijn.
20Maar voor slechte mensen is er geen hoop.
Zij zullen nergens meer veilig zijn.
Zij verlangen alleen maar naar de dood.'
=Antwoord van Job aan Sofar
=Job wil niet uitgelachen worden
#12
1Toen zei Job tegen Sofar:
2'Tjonge, wat zijn jullie toch wijs!
Als jullie sterven, zal alle wijsheid verdwijnen!
3Maar ik heb ook verstand, net als jullie.
Wat jullie weten, dat weet ik ook,
en dat weet iedereen.
4Ik heb altijd goed en eerlijk geleefd.
Maar nu ik God om hulp vraag,
nu lachen jullie me uit.
Jullie, mijn eigen vrienden!
5Jullie hebben zelf geen zorgen,
maar jullie lachen om mijn ellende.
Ik heb al heel veel meegemaakt,
maar door jullie wordt alles nog erger.
6Jullie zijn niet beter dan misdadigers, die spotten met God.
Zij hebben een mooi leven en voelen zich veilig.
Ze vertrouwen op hun eigen kracht.
=In alles is Gods wijsheid te zien
7Vraag eens aan de dieren wat God doet,
dan zullen zij het je zeggen.
De vogels in de lucht kunnen het vertellen.
8De bloemen op het veld leggen het uit.
De vissen in de zee kunnen het verklaren.
9Zo kan iedereen weten wat de Heer doet:
10hij laat alles ontstaan,
zonder hem zou er geen leven zijn.
11We moeten eerst alles onderzoeken.
Dan pas weten we wat goed of slecht is.
12Als we ouder worden,
begrijpen we steeds meer
en worden we steeds wijzer.
13Maar alleen God is werkelijk wijs.
Hij heeft echt inzicht, hij begrijpt alles.
=God is machtig
14Als God iets verwoest,
kan niemand dat weer opbouwen.
Als God iemand opsluit,
kan niemand die mens bevrijden.
15Als God het water tegenhoudt,
dan wordt het land dor en droog.
Als hij het water laat stromen,
dan spoelt het land weg.
16God is machtig,
alles gebeurt zoals hij het wil.
Hij heeft macht over bedriegers,
en over mensen die bedrogen worden.
17Hij maakt grote leiders arm,
en wijze rechters maakt hij dom.
18God laat koningen hun macht verliezen,
en hij maakt slaven van hen.
19God zorgt dat priesters alles verliezen
en dat sterke mensen zwak worden.
20God laat raadgevers zwijgen,
wijze mannen worden twijfelaars.
21Hij maakt sterke heersers machteloos,
machtige leiders maakt hij zwak.
22God laat zien wat diep verborgen is,
hij brengt licht waar het donker is.
23Hij maakt volken groot, maar hij vernietigt ze ook.
Hij maakt ze eerst sterk, en verslaat ze dan.
24Belangrijke leiders maakt hij dom,
ze weten niet meer wat ze doen.
25Ze zien niet meer waar ze zijn,
ze lopen rond als dronken kerels.
=Job wil zich verdedigen tegenover God
#13
1Ik heb gezien hoe machtig God is,
ik heb begrepen wat hij doet.
2Wat jullie weten, dat weet ik ook.
Ik ben niet dommer dan jullie.
3Nu wil ik met God zelf spreken,
ik wil me verdedigen tegenover de machtige God.
4Want jullie hebben alleen maar mooie praatjes,
net als dokters die geen verstand hebben van ziektes.
5Zeg maar liever niets meer,
dan zijn jullie tenminste verstandig.
6Luister nu eens naar mijn verhaal,
hoor hoe ik me verdedig.
=Job vindt zijn vrienden niet eerlijk
7Jullie liegen de hele tijd.
Denken jullie dat je God daarmee helpt?
8Hebben jullie iets van God nodig,
willen jullie hem daarom verdedigen?
9Denken jullie dat God tevreden over jullie is?
Hij ziet heus wel of jullie hem bedriegen.
10Als jullie oneerlijk zijn tegenover God,
zal hij jullie streng straffen.
11Als God zijn macht laat zien, zullen jullie bang worden,
jullie zullen schrikken van zijn grote kracht.
12Jullie mooie woorden zijn waardeloos,
ze zijn als stof dat wegwaait in de wind.
=Job wil met God zelf spreken
13-14Zwijg nu, en laat mij spreken,
ik zal me verdedigen.
Laten we zien wat er dan gebeurt.
Ik weet dat het gevaarlijk is,
misschien sterf ik wel.
15Maar zelfs als God me wil doden,
dan nog blijf ik me verdedigen.
16Als ik echt slecht was, zou ik dat niet durven.
Want slechte mensen blijven ver bij God vandaan.
17Luister goed naar mijn woorden,
denk na over wat ik vertel.
18Ik weet precies wat ik tegen God zal zeggen.
Ik weet dat ik deze zaak ga winnen.
19Als iemand kan bewijzen dat ik schuldig ben,
dan zwijg ik verder.
En dan zal ik sterven.
=Job vraagt wat hij fout gedaan heeft
20-21God, ik vraag u twee dingen:
Straf mij niet langer,
en maak mij niet langer bang.
Dan hoef ik me niet voor u te verbergen.
22Als u nu eerst spreekt, dan zal ik antwoorden.
Maar ik kan ook beginnen, en dan antwoordt u.
23Zeg mij wat ik verkeerd gedaan heb.
Ik doe toch altijd wat u wilt?
24Waarom luistert u niet naar mij?
Waarom doet u alsof ik uw vijand ben?
25U achtervolgt mij, u jaagt op mij.
Ik heb geen kracht meer, ik ben moe.
26U veroordeelt me, u maakt mijn leven ellendig!
U straft me zelfs voor fouten uit mijn jeugd.
27U behandelt me als een gevangene.
Overal waar ik ben, bewaakt u me,
u wilt altijd weten waar ik heen ga.
28Er is bijna niets meer van mij over.
Ik ben zo zwak als hout dat verrot is,
als een jas die versleten is.
=Job wil dat God hem met rust laat
#14
1Een mens leeft maar kort,
en elke dag zijn er verdriet en zorgen.
2Een mens lijkt op een bloem
die opkomt en maar even bloeit.
Het leven gaat snel voorbij.
3Waarom let u dan zo op mij?
Waarom wilt u me straffen?
4Mensen zijn niet volmaakt,
en wat ze doen, is ook niet volmaakt.
5U weet hoe kort het leven is,
u bepaalt zelf wanneer mensen sterven.
6Kijk toch eens een andere kant op,
en laat de mensen met rust.
Dan kunnen ze genieten van hun korte leven.
=Als een mens sterft, is alles voorbij
7Voor een boom die omgehakt wordt, is er hoop.
Hij gaat weer groeien, hij krijgt nieuwe takken.
8Zijn wortels zijn misschien wel oud,
en er is niets meer over van zijn stam.
9Maar als er een klein beetje water is,
komt de boom weer tot leven.
Hij krijgt nieuwe takken, net als een jonge boom.
10Maar als een mens sterft,
dan is er niets meer over van zijn kracht.
Zijn adem stopt, en het is voorbij.
11Als het water opdroogt, verdwijnt de zee,
en rivieren bestaan niet meer.
12Zo gaat het ook met een mens:
Hij gaat liggen en hij staat niet meer op.
Hij slaapt en hij wordt nooit meer wakker.
=Job wil dat God hem komt bevrijden
13God, verberg me alstublieft!
Verberg me ergens in het land van de dood.
Verstop me tot uw woede voorbij is,
en denk dan weer aan mij.
14Ja, stel dat een dode weer zou kunnen leven!
Dan zou ik alle pijn en moeite verdragen,
dan zou ik wachten tot u me kwam bevrijden.
15Dan zou u me roepen en ik zou antwoorden.
U zou verlangen naar mij, uw eigen kind.
16U zou voor me zorgen,
en niet letten op wat ik verkeerd had gedaan.
17U zou al mijn fouten vergeven,
u zou er niet meer aan denken.
=God laat alle hoop verdwijnen
18-19Maar nee, zo zal het niet gaan.
Want u laat alle hoop van mensen verdwijnen, God.
Alle hoop verdwijnt, in één klap,
net zoals bergen instorten en rotsblokken omlaagvallen.
Alle hoop verdwijnt,
net zoals stenen meegenomen worden door wilde rivieren,
en de grond wegspoelt door zware regen.
20Met grote kracht slaat u een mens neer.
U stuurt hem uit het leven weg.
Hij sterft, hij krijgt het gezicht van een dode.
21Hij ziet zijn kinderen niet opgroeien.
Hij weet niet of het goed of slecht met hen gaat.
22Hij voelt alleen maar zijn eigen pijn,
hij heeft alleen verdriet om zichzelf.'
=Tweede toespraak van Elifaz
=Elifaz vindt dat Job schuld heeft
#15
1Toen zei Elifaz tegen Job:
2'Als je verstandig was, Job,
dan zei je niet zulke domme dingen.
Dan zou je nadenken voordat je iets zei.
3Want je woorden zijn totaal zinloos,
ze betekenen helemaal niets.
4Zo toon je geen eerbied voor God,
zo vereer je hem niet.
5Je zegt zulke domme dingen
omdat je echt schuldig bent.
Met leugens probeer je dat te verbergen.
6Uit je eigen woorden blijkt dat je schuldig bent,
dat hoef ik je toch niet te vertellen.
Je hebt jezelf al veroordeeld.
=Niemand is volmaakt voor God
7-8Job, jij kunt niet alles weten.
Jij hebt niet gehoord welke plannen God had.
Want jij bent niet de eerste mens die werd geboren.
Jij bent niet gemaakt voordat de bergen er waren.
Je bent echt niet wijzer dan andere mensen.
9Jij weet niet meer dan wij.
Jij begrijpt niet meer dan wij.
10Wij hebben onze wijsheid van wijze mannen,
mannen die nog ouder zijn dan jouw vader.
11We hebben gezegd dat God je wil troosten.
Vind je dat niet genoeg?
Wat wil je nog meer?
12Waarom reageer je zo heftig?
Waarom kijk je zo fel?
13Waarom ben je zo kwaad op God?
Waarom praat je zo tegen hem?
14Niemand is helemaal volmaakt.
Iedereen maakt fouten, ook jij!
15God weet dat je zelfs engelen niet kunt vertrouwen,
voor hem is ook de hemel niet volmaakt.
16Dan moet hij de mensen wel slecht vinden.
Want mensen doen voortdurend kwaad,
alsof dat heel gewoon is!
=Slechte mensen zijn altijd bang
17Luister, Job, ik zal het je uitleggen.
Ik zal je vertellen wat ik weet.
18Mijn woorden komen van wijze mannen,
en zij hebben die weer van hun voorouders gehoord.
19Die voorouders kregen hun land van God.
Ze woonden er toen nog alleen,
niemand had een slechte invloed op hen.
20Slechte mensen zijn elke dag bang.
Mensen die anderen onderdrukken, hebben altijd angst.
21Ze horen dag en nacht verschrikkelijke geluiden.
Zelfs als alles rustig is, voelen ze gevaar.
22Ze hebben geen hoop dat ze in leven blijven,
ze weten zeker dat ze gedood zullen worden.
23Ze vluchten, en zoeken overal naar eten.
Ze weten dat hun leven bijna voorbij is.
24Ze zijn vol zorgen, ze zijn doodsbang,
overal zien ze gevaar.
=Slechte mensen raken alles kwijt
25En Job, weet je waarom?
Omdat slechte mensen zich tegen God verzetten.
Ze willen sterker zijn dan de machtige God.
26Ze vallen hem aan als soldaten, trots en brutaal,
en ze verdedigen zich met hun wapens.
27Ze zijn dik en vet,
en ze laten zien dat ze sterk zijn.
28Maar straks zullen ze wonen in verwoeste steden,
in kapotte huizen, waar ze niet veilig zijn.
29Ze raken al hun rijkdom kwijt,
ze houden niets over.
Als ze sterven, hebben ze helemaal niets.
30Ze kunnen niet aan de dood ontsnappen.
Ze worden helemaal vernietigd,
ze sterven door de woede van God.
31Ze vertrouwen op leugen en bedrog,
en daarom worden ze zelf bedrogen.
=De plannen van slechte mensen mislukken
32Slechte mensen lijken op bomen
die veel te vroeg doodgaan,
en nooit meer nieuwe takken krijgen.
33Ze lijken op druivenplanten
die hun druiven laten vallen voordat ze rijp zijn.
Ze lijken op olijfbomen
die te vroeg hun bloemen verliezen.
34Zo mislukken de plannen van slechte mensen.
Terwijl ze anderen omkopen en bedriegen,
worden hun huizen door brand verwoest.
35Ze zorgen voor veel kwaad en ellende,
en hun hart is vol bedrog.'
=Tweede antwoord van Job aan Elifaz
=Job vindt geen troost bij Elifaz
#16
1Toen zei Job tegen Elifaz:
2'Wat jullie zeggen, heb ik al zo vaak gehoord.
Het troost me niet, het maakt alles alleen maar erger.
3Stop toch eens met jullie domme gepraat.
Waarom wil je steeds iets terugzeggen, Elifaz?
4Stel dat jullie meegemaakt hadden
wat ik heb meegemaakt.
En stel dat ik dan tegen jullie zou spreken.
Ik zou mijn woorden goed kiezen,
ik zou medelijden laten zien.
5Ik zou jullie moed inspreken
en dingen zeggen om jullie te troosten.
6Dan zouden jullie merken
dat woorden de pijn niet minder maken.
Maar zwijgen helpt ook niet,
want de pijn blijft.
=Job denkt dat God zijn vijand is
7God heeft al mijn kracht weggenomen,
en mijn hele familie heeft hij gedood.
8Hij heeft mijn lichaam kapotgemaakt.
Als mensen mijn zweren zien, denken ze dat ik slecht ben.
Het lijkt alsof ik schuldig ben,
omdat ik zo veel ellende moet meemaken.
9God is woedend op mij, hij valt me aan.
Hij is net een roofdier dat mij wil verscheuren.
Hij is mijn vijand, hij volgt me met zijn ogen.
10Mensen staan om me heen en schreeuwen tegen mij.
Ze lachen me uit, ze slaan me in het gezicht.
11Slechte mensen hebben macht over mij,
en God heeft daarvoor gezorgd.
12Alles ging goed met mij, totdat God me aanviel.
Hij greep me en gooide me op de grond.
Het is alsof hij al zijn pijlen op mij richt,
13alsof hij voortdurend op mij schiet.
Hij raakt me waar hij maar kan,
hij kent geen medelijden.
Mijn hele lichaam zit vol wonden.
14Hij valt me steeds opnieuw aan.
Met al zijn wapens komt hij op mij af.
15Al mijn kracht is verdwenen.
Ik draag zwarte kleren, ik heb veel verdriet.
16Mijn gezicht is nat van tranen,
ik heb donkere kringen om mijn ogen.
17Toch heb ik nooit iets slechts gedaan,
en in mijn gebeden ben ik altijd eerlijk.
=Job hoopt dat God hem zal verdedigen
18Laat niemand op aarde zwijgen
over het onrecht dat mij is aangedaan.
Laat iedereen horen hoe ik om hulp roep!
19In de hemel is iemand die mij helpt,
en die alles gezien heeft.
Hij zal me verdedigen,
hij zal zeggen dat ik onschuldig ben.
20Mijn vrienden helpen me niet, ze lachen om mij.
Daarom huil ik, en vraag ik God om hulp.
21Hij moet me komen helpen en mijn zaak verdedigen,
net zoals mensen elkaar verdedigen.
22Ik zal nog maar korte tijd leven.
Dan sterf ik, en ik kom niet meer terug.
#17
1Mijn leven is voorbij, ik heb geen kracht meer.
Ik lig al bijna in mijn graf.
2Mijn vijanden lachen me uit,
ik hoor hoe ze mij beledigen.
=Job vraagt God om hulp
3God, u moet mij bevrijden!
U bent de enige die mij kan helpen.
4Het is uw schuld dat mijn vrienden me niet begrijpen.
Zorg ervoor dat ze niet van mij winnen!
5Ze verraden mij om er zelf beter van te worden,
maar hun eigen kinderen laten ze honger lijden.
=Job wil eerlijk beoordeeld worden
6Overal beledigen mensen mij,
niemand heeft respect voor mij.
7Mijn ogen zijn rood van verdriet,
ik zie eruit als een dode.
8Als goede mensen mij zo zien, schrikken ze.
Ze denken dat ik niet trouw ben aan God.
9Want mensen die eerlijk en trouw zijn,
worden steeds sterker.
10Toe, vrienden, laat jullie mening nog eens horen,
ook al zal ik er niet veel aan hebben.
=Job hoopt dat hij gauw zal sterven
11Mijn leven gaat voorbij,
ik heb geen toekomst meer.
Ik wilde nog veel doen,
maar er is geen tijd meer.
12Het is donker om mij heen.
Mijn vrienden zeggen dat alles goed komt,
en dat er licht is in het donker.
13Maar ik wil liever wonen in het land van de dood.
Daar wil ik liggen, in het donker.
14Daar zeg ik tegen mijn graf:
'Hier ben ik thuis.'
En tegen de wormen zeg ik:
'Bij jullie wil ik wonen.'
15Hier heb ik geen enkele hoop meer,
hier heb ik geen toekomst.
16Mijn hoop neem ik mee in het graf,
mijn toekomst verdwijnt met mij.'
=Tweede toespraak van Bildad
=Bildad zegt dat Job niet goed nadenkt
#18
1Toen zei Bildad tegen Job:
2'Hoe lang blijf je nog doorgaan met dat gepraat?
Denk eerst goed na, dan praten we verder.
3Waarom vind je ons dom,
waarom denk je dat wij er niets van begrijpen?
4Job, jij bent verschrikkelijk boos.
Maar mensen die lijden, zijn slecht.
Dat is zeker! Dat kun jij niet veranderen!
=Met slechte mensen loopt het fout af
5Dit moet je goed weten:
Iemand die slecht is, gaat dood.
Zijn geluk gaat voorbij, het komt niet terug.
6Het wordt donker om hem heen,
het licht van het leven verdwijnt.
7Hij wordt bang, hij loopt onzeker.
Als hij iets wil doen, struikelt hij.
8Overal waar hij gaat, valt hij.
Elke stap brengt hem dichter bij de dood.
9Hij komt in groot gevaar,
hij kan er niet aan ontsnappen.
10Zijn vijanden jagen hem op,
ze willen hem in de val laten lopen.
11Alles om hem heen maakt hem bang,
angst achtervolgt hem.
12Van alle kanten komen rampen op hem af,
hij verliest al zijn kracht.
13Hij wordt doodziek.
Zijn huid gaat kapot,
zijn vingers en tenen vallen van zijn lichaam af.
14Thuis voelt hij zich veilig,
maar daar mag hij niet blijven.
Hij moet gaan, de verschrikkelijke dood wacht op hem.
15Een ander gaat in zijn huis wonen,
en alles wat van hem was, wordt vernietigd.
16Een slecht mens lijkt op een boom die doodgaat,
en die zijn wortels en zijn takken verliest.
Hij houdt op te bestaan.
17Niemand weet nog wie hij was,
niemand zal zijn naam nog kennen.
18Hij moet het licht van het leven achterlaten,
hij wordt het donker van de dood in gejaagd.
19Kinderen heeft hij niet,
hij laat niemand achter.
20Alle mensen schrikken hevig
als ze zien wat er met hem gebeurt.
21Want zo loopt het af met slechte mensen,
met iedereen die niet bij God wil horen.'
=Tweede antwoord van Job aan Bildad
=Job voelt zich beledigd
#19
1Toen zei Job:
2'Houd op met dat gepraat,
jullie woorden doen me pijn!
Hoe lang gaat dat nog door?
3Steeds weer vallen jullie mij aan.
Jullie moeten je schamen!
4Zelfs als ik echt iets verkeerds gedaan heb,
dan is dat nog niet jullie zaak.
5Jullie denken dat jullie beter zijn dan ik.
Jullie geloven dat het mijn eigen schuld is
dat het zo slecht met me gaat.
6Nee, God is tegen mij.
Hij jaagt op mij, hij wil mij vangen.
Zien jullie dat dan niet?
=Job klaagt dat God nu zijn vijand is
7Ik roep: 'Het is niet eerlijk!',
maar niemand let op mij.
Ik schreeuw om hulp,
maar niemand doet iets.
8Ik kan niet verder leven,
want God houdt me tegen.
Hij maakt het donker om me heen,
ik weet niet hoe ik verder moet.
9Vroeger had iedereen respect voor mij,
maar nu lachen de mensen me uit.
Vroeger was ik een belangrijke man,
maar nu ben ik niemand meer.
10God maakt me helemaal kapot,
er blijft niets van me over.
Ik heb geen toekomst meer.
11God is kwaad op mij,
hij ziet me als zijn vijand.
12Hij staat klaar om me aan te vallen.
Hij komt op me af, en ik kan niet vluchten.
=Job is in de steek gelaten
13God zorgt ervoor dat mijn familie wegblijft,
en dat mijn vrienden vreemden zijn geworden.
14Ze komen niet meer,
ze zijn me allemaal vergeten.
15De mensen in mijn huis kennen me niet meer,
ze doen alsof ik een vreemde ben.
16Als ik een slaaf roep om mij te helpen,
dan geeft hij geen antwoord.
Ik moet hem smeken om te komen!
17Ik stink uit mijn mond.
Mijn vrouw heeft een hekel aan me,
mijn eigen broers blijven uit mijn buurt.
18Ook kinderen willen niets van me weten,
ze lachen me uit.
19Mijn oude vrienden hebben een hekel aan mij.
De mensen van wie ik hield, blijven weg.
20Ik ben mager, al mijn kracht is weg.
Ik ben meer dood dan levend.
=Job weet zeker dat God hem zal helpen
21Zeg, jullie zijn toch mijn vrienden?
Heb dan medelijden met mij,
want God heeft me hard gestraft.
22Waarom doen jullie hetzelfde als hij,
waarom blijven jullie tegen mij tekeergaan?
23Ik wil dat iemand mijn woorden opschrijft,
dan verdwijnen ze niet.
24Schrijf mijn woorden op een rots,
groot en duidelijk,
dan blijven ze voor altijd bestaan.
25Eén ding weet ik zeker: God zal mij redden.
Ooit zal hij komen en mij hier op aarde verdedigen.
26Ook al ben ik heel erg ziek,
toch zal ik God nog zien, voordat ik sterf.
27Ik zal hem zelf zien, met mijn eigen ogen.
Daar verlang ik naar!
28Jullie blijven me lastigvallen,
omdat jullie vinden dat alles mijn eigen schuld is.
29Jullie zijn hard voor mij,
maar pas op!
Want daarvoor word je gestraft met de dood.
God is onze rechter, vergeet dat niet.'
=Tweede toespraak van Sofar
=Sofar voelt zich beledigd door Job
#20
1Toen zei Sofar tegen Job:
2-3'Luister, Job, nu kan ik niet langer zwijgen.
Je dwingt me om te antwoorden.
Met je woorden heb je mij beledigd,
maar ik weet precies wat ik terug moet zeggen.
=Slechte mensen verliezen hun rijkdom
4Wat ik ga zeggen, zou je moeten weten,
want zo gaat het al eeuwen,
zo lang als er mensen bestaan:
5Een slecht mens is nooit lang gelukkig,
hij is nooit lang blij.
6Eerst voelt hij zich machtiger dan iedereen,
en niemand is zo bekend als hij.
7Maar hij verdwijnt voorgoed.
De mensen die hem gekend hebben,
vinden niets van hem terug.
8Hij is helemaal verdwenen,
zoals een droom verdwenen is in de ochtend.
9Niemand zal hem terugzien,
hij komt nooit meer naar zijn huis terug.
10Een slecht mens zal zijn rijkdom verliezen.
Zijn kinderen moeten bij de armen om eten vragen.
11Het ene moment is hij nog sterk en gezond,
het andere moment sterft hij, en ligt hij in zijn graf.
=Slechte mensen genieten maar kort
12Een slecht mens geniet van zijn misdaden,
zoals iemand van lekker eten geniet.
13Hij houdt het eten lang in zijn mond,
zodat hij alles goed kan proeven.
14Maar als hij het heeft doorgeslikt,
lijkt het op het gif van een slang.
15Hij moet al het eten weer uitspugen,
want God duwt het uit zijn maag omhoog.
16Het voedsel dat hij eerst zo heerlijk vond,
is gif geworden, en hij wordt doodziek.
17Hij kan de lekkere hapjes niet meer zien,
hij geniet niet meer van de heerlijke dranken.
18Zo kan een slecht mens niet lang genieten van zijn rijkdom,
hij moet alles teruggeven.
19Want hij onderdrukt arme mensen,
en hij laat ze in de steek.
Hij zet ze uit hun eigen huis.
20Nooit is hij tevreden met wat hij bezit.
Hij wil altijd meer hebben,
21hij laat niets over voor een ander.
Daarom duurt zijn geluk niet lang.
=Slechte mensen worden gestraft
22Want juist als een slecht mens heel rijk is,
krijgt hij het moeilijk.
Plotseling treft hem een grote ramp.
23Terwijl hij zijn buik vult,
wordt hij gestraft met ellende.
Want God laat merken hoe woedend hij is.
24De rijke man moet vluchten
omdat iemand hem wil doden met een zwaard.
Maar dan wordt hij door pijlen getroffen.
25De pijlen gaan dwars door zijn lichaam heen.
Hij probeert ze los te trekken, en ziet bloed.
Hij schrikt hevig, hij gaat dood!
26Zijn hele bezit wordt vernietigd,
al zijn rijkdom wordt verbrand.
Hij en zijn gezin sterven in de vlammen.
27Zo wordt duidelijk hoe slecht hij was,
al zijn misdaden worden bekend.
28Op de dag dat God zijn woede laat zien,
verliest de rijke man voor altijd zijn bezit.
29Zo loopt het af met slechte mensen.
God geeft hun de straf die ze verdienen.'
=Tweede antwoord van Job aan Sofar
=Job wil dat zijn vrienden luisteren
#21
1Toen zei Job:
2'Luister nu eens goed naar mij.
Dat zou me al troosten.
3Heb geduld met me, dan kan ik iets vertellen.
Als ik klaar ben, kunnen jullie me weer uitlachen.
4Ik klaag niet tegen mensen, ik klaag tegen God.
Van hem wil ik antwoord, nu!
5Stop toch met jullie gepraat,
kijk hoe verschrikkelijk ik eruitzie.
=Met slechte mensen gaat het goed
6Als ik denk aan wat er gebeurt met slechte mensen,
dan word ik boos, dan tril ik van woede.
7Want slechte mensen hebben een mooi leven!
Ze blijven gezond en sterk, en ze leven lang.
8Ze hebben altijd kinderen om zich heen,
en ze zien ook hun kleinkinderen groot worden.
9Er is altijd vrede in hun huis,
God straft hen niet.
10Hun koeien krijgen elk jaar kalfjes,
en er gaat er niet één dood.
11Hun kinderen rennen buiten rond,
net zo blij als lammetjes en geitjes.
12Die mensen zingen elke dag vrolijke liedjes,
ze maken muziek op harpen, trommels en fluiten.
13Ze hebben een goed leven,
en ze sterven in vrede.
14Tegen God zeggen ze: 'Ga weg!
Wij willen u niet kennen.
15Waarom zouden we u dienen?
Waarom zouden we tot u bidden?'
=God straft slechte mensen niet
16Slechte mensen denken dat het goed met hen gaat
omdat ze daar zelf voor gezorgd hebben.
Maar ik denk daar heel anders over.
17Het gaat goed met slechte mensen
omdat God hen niet straft.
Zij gaan nooit plotseling dood,
ze worden niet getroffen door rampen.
18Ze worden niet vernietigd,
ze verdwijnen niet zomaar,
zoals stof dat door de wind wordt weggeblazen.
19-20Misschien bewaart God de straf voor hun kinderen.
Maar dat is niet eerlijk.
Hij moet henzelf straffen, zij moeten het voelen!
De machtige God moet woedend op hen zijn!
21Zij voelen geen pijn als hun kinderen gestraft worden,
want dan zijn ze zelf allang dood.
22God weet hoe hij mensen moet straffen,
dat hoeven zij hem niet te leren.
Hij spreekt zelfs recht over engelen in de hemel!
23-24Sommige mensen sterven
terwijl ze een mooi leven hebben.
Ze zijn sterk, ze zien er goed uit.
Ze sterven in vrede, zonder zorgen.
25Andere mensen sterven heel teleurgesteld.
Zij zijn nooit gelukkig geweest.
26Alle mensen komen onder de grond te liggen,
bedekt door de wormen.
=Slechte mensen krijgen respect
27Ik weet heel goed wat jullie nu denken.
Ik weet hoe jullie zullen reageren.
28Jullie zullen wel zeggen:
'Waar zijn de huizen van die rijke mensen dan?
Waar wonen de mensen die zo veel slechte dingen deden?
Hun huizen zijn toch allang door God verwoest?'
29Maar ik zeg jullie:
Luister naar de verhalen van reizigers,
van mensen die veel van de wereld hebben gezien.
30Zij kunnen jullie vertellen
dat slechte mensen niet door God gestraft worden.
Ze worden niet door rampen getroffen.
31Slechte mensen horen nooit wat ze verkeerd doen,
niemand straft hen voor hun fouten.
32Nee, ze krijgen juist een mooie begrafenis,
hun graf wordt goed verzorgd.
33De aarde bedekt hen, ze liggen daar rustig.
En heel veel mensen huilen bij hun graf.
34Nee, vrienden, jullie troosten mij echt niet.
Alles wat jullie zeggen, is een leugen.'
=Derde toespraak van Elifaz
=Elifaz zegt dat Job slecht is
#22
1Toen zei Elifaz tegen Job:
2'Het is voor jezelf fijn als je wijs bent,
maar God heeft daar geen voordeel van.
3Je kunt wel een goed mens zijn,
maar de machtige God heeft daar niets aan.
Het helpt hem niet als jij geen fouten maakt.
4Of denk je soms dat God je straft
omdat je eerbied voor hem hebt?
5Nee, hij straft je juist omdat je slecht bent.
Want alles wat je deed, was helemaal verkeerd.
6Je leende geld aan arme mensen,
maar je wilde in ruil daarvoor hun jas.
Je pakte ook nog hun laatste kleren af.
7Je gaf geen water aan mensen die dorst hadden.
Je gaf geen eten aan mensen die honger hadden.
8Je gebruikte je macht en je invloed
om land van anderen af te pakken.
9Je hebt weduwen niet geholpen,
en kinderen zonder vader heb je weggejaagd.
10Daarom gaat het nu zo slecht met je.
Daarom ben je zo verschrikkelijk bang.
11Je weet niet meer wat je doen moet,
je bent totaal machteloos.
=God woont in de hemel
12God woont in de hemel,
hoog boven de aarde,
hoger dan de hoogste sterren.
13Daarom denk je misschien:
God weet niet wat er op aarde gebeurt.
Hij ziet niet wat de mensen doen,
14want er zijn wolken om hem heen.
Zelfs als hij aan de rand van de hemel komt,
dan nog ziet hij niets van de aarde.
=Job moet goed gaan leven
15Job, blijf niet leven zoals je voorouders,
die leefden als slechte mensen!
16Zij gingen dood toen ze nog jong waren.
Ze werden met geweld van de aarde weggenomen.
17Ze zeiden tegen God: 'Ga weg!'
Ze dachten: De machtige God kan ons toch niets doen.
18Maar ze zagen niet dat hun rijkdom van God kwam.
Ik begrijp niets van slechte mensen,
en ik wil ook niet denken zoals zij.
19Als slechte mensen gestraft worden,
zijn goede mensen blij.
Ze lachen en zeggen:
20'Onze vijanden zijn vernietigd,
al hun bezittingen zijn verbrand.'
=Job kan beter vrede sluiten met God
21Job, wees niet langer een vijand van God,
sluit liever vrede met hem!
Dan zal het weer goed met je gaan.
22Luister naar de lessen van God,
en denk daar goed over na.
23Keer terug naar de machtige God,
dan komt alles weer goed met je.
Doe geen verkeerde dingen meer,
jij niet en je familie ook niet.
24Gooi al je goud maar weg,
het is toch waardeloos.
25Laat God voor jou belangrijker zijn dan zilver,
en waardevoller dan het zuiverste goud.
26Dan zul je de machtige God vertrouwen,
dan zul je blij zijn dat hij jouw God is.
27Hij zal je geven wat je aan hem vraagt,
en jij zult doen wat je aan hem belooft.
28Je zult al je plannen kunnen uitvoeren.
Alles wat je doet, zal je lukken.
29Als anderen veel ellende meemaken,
dan zul jij hun nieuwe moed geven.
Door jou zal God machteloze mensen helpen.
30Dan zal God jou ook redden,
zelfs als je schuldig bent.
Want hij redt mensen die goed leven.'
=Derde antwoord van Job aan Elifaz
=Job wil zich bij God verdedigen
#23
1Toen zei Job tegen Elifaz:
2'Toch blijf ik klagen, ik blijf me verzetten.
Het kost me veel moeite om rustig te blijven.
3Als ik wist waar ik God kon vinden,
dan zou ik naar hem toe gaan.
4Ik zou hem uitleggen dat ik onschuldig ben,
ik heb daar genoeg bewijzen voor.
5Ik zou zijn antwoord willen horen,
ik zou hem goed willen begrijpen.
6God is veel sterker dan ik,
maar hij zou niet tegen mij vechten.
Nee, hij zou goed naar me luisteren.
7Kon ik me maar verdedigen bij God.
Dan zou hij zien dat ik onschuldig ben,
want ik ben altijd eerlijk geweest.
=Job kan God nergens vinden
8Maar ik kan God nergens vinden.
Niet in het oosten en niet in het westen,
9niet in het noorden en niet in het zuiden.
Ik zoek hem overal, maar ik vind hem niet.
10Maar God kent mij, hij weet hoe ik leef.
Als hij in mijn hart naar kwaad zou zoeken,
dan zou hij alleen goede dingen vinden.
11Ik heb altijd naar hem geluisterd,
ik heb altijd geleefd zoals hij het wil.
12Ik heb steeds precies gedaan wat hij zei,
ik heb zijn woorden in mijn hart bewaard.
=Job is bang om God te ontmoeten
13-14Wat God over mij heeft beslist, dat gaat hij doen.
Niemand kan zijn besluiten veranderen.
Wat hij wil, dat gebeurt ook.
En hij heeft nog veel meer plannen.
15Daarom ben ik bang om hem te ontmoeten.
Als ik aan hem denk, dan beef ik van angst.
16De machtige God laat mij alle moed verliezen.
Als ik aan hem denk, raak ik in paniek.
17Voor de nacht ben ik niet bang,
het donker is voor mij niet het einde.
Nee, ik ben bang voor God!
=God doet niets tegen slechte mensen
#24
1Waarom spreekt de machtige God geen recht?
Waarom straft hij misdadigers niet voor hun daden?
2Sommige mensen pakken land van anderen af.
Ze stelen schapen van arme boeren,
en brengen die naar hun eigen kudde.
3Ze stelen van weduwen en van kinderen zonder vader,
ze pakken hun koe en hun ezel af.
4-9Ze halen zelfs kinderen bij hun moeder weg.
Zo dwingen ze de moeder om haar schulden te betalen.
Arme mensen hebben geen rechten meer,
ze vluchten en moeten zich verbergen.
Ze zoeken de hele dag naar voedsel,
net als wilde ezels in de woestijn.
Want ze willen hun kinderen te eten geven.
Ze zoeken op de velden naar koren
dat bij de oogst is blijven liggen.
Ze plukken de druiven die zijn blijven hangen.
's Nachts slapen ze in de kou,
zonder kleren en dekens om warm te blijven.
In de bergen worden ze nat van de regen,
tussen de rotsen zoeken ze een droge plek.
10Ze lopen naakt rond,
want ze hebben geen kleren.
Ze moeten de boeren helpen met de oogst,
terwijl ze zelf niets te eten hebben.
11Ze maken olie van olijven,
en van druiven maken ze wijn,
maar zelf moeten ze dorst lijden.
12Overal in de stad liggen mensen te sterven,
gewonden schreeuwen om hulp.
Maar God ziet het onrecht niet.
=Veel misdaden gebeuren 's nachts
13Slechte mensen houden niet van daglicht,
ze willen niet dat hun misdaden gezien worden.
14Moordenaars werken voordat het licht wordt,
's nachts doden ze arme en zwakke mensen.
15Mannen die verlangen naar de vrouw van een ander,
gaan 's avonds op pad.
Ze bedekken hun gezicht,
want ze willen door niemand herkend worden.
16Dieven stelen als het donker is.
Overdag verstoppen ze zich,
want ze houden niet van het licht.
17Ze werken allemaal graag in het donker,
ze zijn niet bang voor de nacht.
=Misdadigers moeten gestraft worden
18Maar eens moeten slechte mensen toch verdwijnen.
Eens zal er niets meer op hun akkers groeien,
niemand van hen zal nog druiven oogsten.
19Zo snel als sneeuw verdwijnt door de hitte van de zon,
zo snel zullen misdadigers verdwijnen.
Ze gaan naar het land van de dood.
20Ze zullen opgegeten worden door de wormen,
en zelfs hun moeder denkt niet meer aan hen.
Ze worden in één keer vernietigd,
zoals een boom wordt omgehakt.
21Zo moet het gaan met slechte mensen!
Want ze onderdrukken vrouwen zonder kinderen,
ze geven geen hulp aan weduwen.
22God is toch sterker dan mensen met macht!
Als hij besluit om hen tegen te houden,
dan komt er een eind aan hun leven.
23Zolang God het wil, overkomt hun geen kwaad.
Maar intussen ziet hij alles wat ze doen.
24Een korte tijd zijn ze belangrijk,
maar plotseling verdwijnen ze.
Ineens worden ze weggehaald uit het leven,
zo snel als koren gemaaid wordt.
25Wie durft te zeggen dat ik lieg?
Wie kan bewijzen dat ik ongelijk heb?'
=Derde toespraak van Bildad
=God is veel machtiger dan mensen
#25
1Toen zei Bildad tegen Job:
2'Mensen hebben grote eerbied voor God.
Want hij regeert over de hele wereld,
en hij zorgt voor vrede in de hoge hemel.
3Van hem zijn de sterren, ontelbaar veel.
Het licht van God schijnt over alle mensen.
4Niemand is goed genoeg voor God,
niemand is helemaal zonder fouten.
5Kijk eens naar de maan en de sterren, ze zijn prachtig!
Maar voor God is hun licht niet helder genoeg.
6Hoe onbelangrijk zullen mensen dan voor hem zijn!'
=Derde antwoord van Job aan Bildad
=Job vindt Bildad dom
#26
1Toen zei Job tegen Bildad:
2'Met zulke woorden help je zwakke mensen echt niet!
Zo geef je geen steun aan mensen zonder macht.
3Met al die woorden help je domme mensen niet.
4Wie heeft je geleerd om zo te praten?
Hoe kom je aan al die wijsheid?
=God is machtiger dan mensen denken
5De doden hebben grote eerbied voor God,
in het land van de dood beeft iedereen voor hem.
6God ziet alles wat daar gebeurt,
er is niets dat voor hem verborgen blijft.
7Hij heeft de hoge hemel gemaakt,
toen er verder nog niets was.
Onder de hemel zette hij de aarde vast,
en onder de aarde is helemaal niets meer.
8Hij vult de wolken met water.
Ze worden zwaar, maar scheuren niet.
9God verbergt zijn troon achter de wolken,
zodat niemand die kan zien.
10Hij maakt een grens tussen het water en de lucht.
Daarboven is het licht,
en daaronder begint de duisternis.
11De woede van God laat de hemel schudden.
12-13God is sterk, hij kan de golven rustig maken.
Met zijn adem blaast hij de hemel schoon.
En hij is wijs, hij doodde het monster in de zee.
Hij stak zijn zwaard in dat gevaarlijke beest.
14God kan nog meer, veel meer!
We weten maar een klein beetje van hem.
Zijn macht is oneindig groot!'
=Job weet zeker dat hij onschuldig is
#27
1Job ging verder en zei:
2'Zo zeker als de machtige God leeft: ik ben onschuldig.
Maar God geeft geen eerlijk oordeel over mij,
hij heeft mij erg teleurgesteld.
3Maar zolang ik nog adem,
zolang God mij nog laat leven,
4zo lang zal ik geen leugens vertellen.
Ik zal geen dingen zeggen die niet waar zijn.
5Vrienden, ik zal jullie nooit gelijk geven.
Ik blijf zeggen dat ik onschuldig ben,
zo lang als ik leef.
6Ik blijf volhouden dat ik niets verkeerds gedaan heb.
Ik weet zeker dat ik geen schuld heb.
=Job wil dat God zijn vijanden straft
7Ik hoop dat mijn vijanden gestraft worden,
net zo streng als misdadigers.
8Zulke mensen hebben geen toekomst,
God kan zomaar een eind aan hun leven maken.
9Als ze in nood om hulp roepen,
zal God niet naar hen luisteren.
10Maar ik denk niet dat ze tot God zullen bidden,
ze zullen hem niet om hulp vragen.
11Ik zal jullie vertellen wat de machtige God doet,
ik zal jullie uitleggen hoe hij werkt.
12Maar eigenlijk weten jullie al wat God gedaan heeft.
Waarom zeggen jullie dan zulke onzin over mij?
=Zo straft God slechte mensen
13Luister hoe de machtige God slechte mensen straft.
Zij krijgen hun verdiende loon.
14Hun kinderen worden gedood in een oorlog,
hun kleinkinderen lijden honger.
15Degenen die in leven blijven,
sterven door een ernstige ziekte.
En niemand zal huilen om hun dood.
16Misschien zijn die mensen verschrikkelijk rijk,
misschien kunnen ze dure kleren kopen.
17Maar hun rijkdom zal naar anderen gaan,
naar mensen die eerlijk zijn en trouw aan God.
18Het huis van slechte mensen is niet stevig,
het is niet sterker dan een schuurtje op het veld.
19's Avonds zijn slechte mensen nog rijk,
maar als ze wakker worden, hebben ze niets meer.
20Plotseling gebeuren er verschrikkelijke dingen,
in één nacht zijn ze alles kwijt.
21Een storm blaast hun huis weg,
er blijft niets van over.
22Dan proberen ze te vluchten,
maar God heeft geen medelijden met hen.
23Iedereen is blij dat ze verdwijnen,
ze worden uitgescholden door de mensen uit hun stad!'
=Een gedicht over wijsheid
=Mensen zoeken schatten in de aarde
#28
1Luister! Mensen weten precies de plek
waar ze zilver en goud kunnen vinden.
2Ze halen ijzer uit de grond,
en koper uit stukken steen.
3Ze dalen af tot diep in de aarde,
op zoek naar kostbare stenen.
Ze nemen lampen mee
om in het donker naar schatten te zoeken.
4Ze graven diepe gangen,
en laten zich aan touwen naar beneden zakken.
Daar hangen ze en doen hun werk,
ver weg van iedereen.
5Boven op de aarde groeit koren,
maar diep in de aarde brandt vuur.
6Daar is de plek waar je edelstenen vindt,
daar vind je kleine korreltjes goud.
7Roofvogels kunnen daar niet komen,
ze kennen die plek niet.
8Zelfs de sterkste dieren komen er niet,
geen leeuw is er ooit geweest.
9Alleen mensen bereiken die plaats,
zij hakken een weg door de harde rotsen.
10Ze graven gangen, diep onder de grond,
en vinden prachtige edelstenen.
11Ze maken tunnels door de bergen,
en brengen verborgen schatten naar buiten.
=Wijsheid is niet te vinden
12Maar wijsheid, waar kun je wijsheid vinden?
Hoe kom je aan inzicht?
13Niemand weet waar de wijsheid is,
die is op de hele wereld niet te vinden.
14Ook al zoek je in de diepste zeeën,
je zult nergens wijsheid vinden.
15Wijsheid is niet te koop,
niet met zilver of goud te betalen.
16Wijsheid is meer waard dan het mooiste goud,
meer dan de duurste edelsteen.
17Wijsheid is kostbaarder dan diamanten,
duurder dan het zuiverste goud.
18Wijsheid is meer waard dan dure sieraden,
meer dan een zak vol parels.
19Wijsheid is kostbaarder dan goud uit Ofir,
waardevoller dan edelstenen uit Nubië.
=Alleen God weet waar de wijsheid is
20Waar komt wijsheid dan vandaan?
Hoe kom je aan inzicht?
21Wijsheid is verborgen voor de mensen,
en ook voor de vogels in de lucht.
22In het land van de dood hebben ze over wijsheid gehoord,
maar ook daar weet niemand waar je moet zoeken.
23Alleen God weet waar de wijsheid is,
hij weet die te vinden.
24Want God ziet alles op aarde,
niets is voor hem verborgen.
25Hij heeft bepaald hoe hard de wind moet waaien
en hoe groot de wolken zijn.
26Hij heeft bepaald wanneer de regen moet vallen
en wanneer de donder zal klinken.
27God heeft de wijsheid gezien.
Daarom weet hij precies wat wijsheid is.
28God heeft tegen de mensen gezegd:
'Eerbied voor de Heer, dat is wijsheid.
Geen kwaad doen, dat is inzicht.'
=Laatste toespraak van Job
=Vroeger ging het heel goed met Job
#29
1Job ging verder en zei:
2'Ik zou willen dat alles was zoals vroeger,
toen God mij beschermde.
3Hij was altijd bij me,
hij was voor mij als een licht in het donker.
4Ik voelde me goed, ik was jong en sterk.
God was mijn vriend, hij zorgde voor mij.
5De machtige God was dicht bij me,
en ik had mijn kinderen om me heen.
6Ik had het goed, ik was rijk.
Ieder jaar had ik een geweldige oogst.
=Job werd met respect behandeld
7Ik was één van de leiders van de stad.
Als ik naar een vergadering kwam,
8gingen de jongeren beleefd opzij.
De ouderen stonden op en groetten mij.
9Als ik sprak, zwegen de andere leiders.
Ze waren stil en luisterden vol aandacht.
10Zelfs de belangrijkste mensen zwegen,
ze stopten met praten en zeiden niets meer.
11Alles wat ik zei, vonden ze geweldig.
Alles wat ik deed, vonden ze prachtig.
=Job hielp altijd iedereen
12Want ik hielp arme en machteloze mensen,
ik beschermde kinderen zonder vader.
13Aan weduwen gaf ik steun,
mensen met wie het slecht ging, waren mij dankbaar.
14Ik maakte de juiste keuzes, ik was eerlijk.
Ik gaf de mensen waar ze recht op hadden.
15Aan blinden wees ik de weg,
mensen die niet konden lopen, steunde ik.
16Voor arme mensen was ik liefdevol als een vader,
bij de rechter verdedigde ik vreemdelingen.
17Mensen die geweld gebruikten, sloeg ik neer,
en ik redde hun slachtoffers.
=Job was een goede leider
18Ik verwachtte dat ik heel oud zou worden,
en ik dacht dat ik in vrede zou sterven.
19Ik voelde me sterk en krachtig,
zo sterk als een boom die dicht bij het water staat.
20Iedereen had respect voor mij.
En elke dag kreeg ik nieuwe kracht.
21Iedereen wilde mijn mening horen.
Als ik iets zei, was iedereen stil.
22En als ik uitgesproken was,
dachten ze na over mijn woorden.
Niemand hoefde meer iets te zeggen.
23De mensen luisterden aandachtig naar me,
ze wilden geen woord missen.
24Ik lachte naar hen, en dat gaf hun vertrouwen.
Ik was vriendelijk, en dat gaf hun moed.
25Ik gaf de mensen leiding,
zoals een koning leiding geeft aan zijn leger.
Ik troostte iedereen die verdriet had.
=Job krijgt geen respect meer
#30
1Maar nu lachen dwaze jonge mensen mij uit!
Voor hun vaders had ik al geen respect,
die liet ik zelfs niet op mijn schapen passen.
2Ze konden me niet helpen,
want ze hadden de kracht niet om te werken.
3Die jonge mensen hebben altijd honger,
ze kunnen niets meer.
Ze zoeken overal in de woestijn naar eten,
zelfs 's nachts als het donker is.
Maar alles wat ze vinden, is verdroogd.
4Ze plukken onkruid en bladeren,
en eten de wortels van droge struiken.
5Ze worden als dieven weggejaagd,
iedereen scheldt hen uit.
6Ze wonen tussen de rotsen,
in donkere holen en grotten.
7Ze kruipen bij elkaar onder de struiken,
als dieren schreeuwen ze om eten.
8Ze zijn dom en dwaas,
niemand heeft respect voor hen.
Ze worden overal weggejaagd.
9En die mensen spotten met mij,
ze maken grappen over mij!
10Ze hebben een hekel aan mij.
Ze blijven liever op een afstand,
en ze spugen naar me.
=Jobs vijanden vallen hem aan
11God heeft mijn kracht weggenomen.
Nu ben ik zwak en hulpeloos,
mijn vijanden kunnen met mij doen wat ze willen.
12Met z'n allen vallen ze mij aan.
Ze achtervolgen me, ze willen me vernietigen.
13Ik wil vluchten, maar ze laten me niet gaan.
Ze willen me doden,
en niemand houdt ze tegen.
14Ze rennen op me af, met heel veel tegelijk.
Ze lijken op soldaten die door een muur heen breken.
15Ik ga bijna dood van angst.
Niemand heeft nog respect voor mij,
al mijn hoop is verdwenen.
16Nu heb ik bijna geen kracht meer,
het gaat elke dag slechter met me.
17's Nachts doet mijn hele lichaam pijn,
ik krijg geen rust meer.
=Job is teleurgesteld in God
18Met grote kracht pakt God mij vast,
hij grijpt me bij de keel.
19Hij gooit me op de grond,
hij behandelt me als vuil.
20God, ik roep om hulp, maar u antwoordt niet.
Ik sta hier, maar u wilt me niet zien.
21U bent veranderd, u bent hard voor mij.
Met al uw kracht keert u zich tegen mij.
22U tilt me op en gooit me weer neer,
u schudt me heen en weer in een storm.
23Ik weet het zeker: u brengt me naar het land van de dood,
naar de plaats waar iedereen naartoe gaat.
24Waarom doet u me kwaad nu ik het moeilijk heb?
En nu ik alleen nog om hulp kan roepen?
25Ik heb gehuild als anderen het zwaar hadden.
Als mensen niets meer hadden, hielp ik ze altijd.
=Job is bedroefd
26Ik hoopte op geluk,
maar er kwam alleen maar ongeluk.
Ik wachtte op licht,
maar er kwam alleen maar duisternis.
27Ik ben vol onrust van binnen,
en dat wordt alleen maar erger.
28Somber en bedroefd loop ik rond.
Ik ga zelfs naar de leiders van de stad,
en ik schreeuw om hulp.
29Ik huil als een hond die geslagen wordt,
ik voel me in de steek gelaten.
30Mijn huid is vuil en kapot,
mijn lichaam is ziek door de koorts.
31Vroeger zong ik en maakte ik muziek,
nu klaag ik en huil ik van verdriet.
=Job heeft niemand bedrogen
#31
1Ik heb nooit naar jonge vrouwen gekeken,
dat had ik mezelf plechtig beloofd.
2Anders zou de Allerhoogste me zwaar gestraft hebben,
en die straf zou ik hebben verdiend.
3Want het loopt slecht af met mensen die verkeerde dingen doen,
zij zullen door rampen getroffen worden.
4God weet hoe ik geleefd heb,
hij heeft alles gezien wat ik deed!
5Nooit heb ik iemand bedrogen,
nooit heb ik tegen iemand gelogen.
Dat is zo zeker als God leeft!
6Laat God mijn zaak maar eerlijk onderzoeken,
dan zal hij zien dat ik onschuldig ben.
=Job heeft nooit de vrouw van een ander afgepakt
7Ik heb nooit gedaan wat God verkeerd vond.
Ik heb nooit toegegeven aan slechte verlangens.
Ik heb nooit iemand onrecht aangedaan.
8Als het niet waar is wat ik zeg,
dan mogen anderen eten wat ik heb gezaaid,
dan mogen zij oogsten wat ik heb geplant.
9Ik heb nooit verlangd naar de vrouw van een ander.
Ik ben nooit met mijn buurvrouw naar bed geweest.
10Als het niet waar is wat ik zeg,
dan mogen anderen mijn vrouw hebben,
dan mogen zij het bed met haar delen.
11Dat zou mijn straf zijn,
omdat ik iets verschrikkelijks gedaan had.
12Want verlangen naar de vrouw van een ander
is als een vuur dat alles vernietigt:
het maakt je hele leven kapot.
=Job behandelde zijn slaven eerlijk
13Als mijn slaven of slavinnen een klacht over mij hadden,
heb ik hen altijd rechtvaardig behandeld.
14Anders zou ik niet tegenover God durven staan
als hij onderzoekt wat ik gedaan heb.
15God heeft ons allemaal gemaakt in de buik van onze moeder.
Daarom zijn slaven en meesters voor hem gelijk.
=Job hielp arme mensen
16Ik gaf arme mensen altijd wat ze nodig hadden,
ik liet weduwen geen honger lijden.
17Ik deelde mijn eten met kinderen die niets hadden,
ik hield het niet alleen voor mezelf.
18Ik zorgde voor kinderen zonder vader,
en ik gaf hulp aan weduwen.
19Als ik een zwerver zag, gaf ik hem kleren.
Ik gaf dekens aan arme mensen.
20Ze waren me dankbaar,
want zo konden ze zich warm houden.
21Nooit heb ik kinderen zonder vader bedreigd,
ook al had ik daar de macht voor,
en ook al zouden de rechters me steunen.
22Als het niet waar is wat ik zeg,
dan mag iemand mijn schouders en armen breken.
23Ik ben doodsbang voor de straf van God.
God is zo machtig, hij is veel sterker dan ik.
=Job was rijk, maar eerlijk tegen God
24Ik heb nooit gedacht dat geld gelukkig maakt,
ik heb nooit vertrouwd op mijn rijkdom.
25Ik was nooit trots op mijn bezit,
of op alles wat ik bereikt had.
26Ik vond de warmte van de zon heerlijk,
het licht van de maan vond ik prachtig.
27Maar ik heb de zon en de maan nooit vereerd,
ik heb nooit in het geheim voor ze geknield.
28Als ik dat wel gedaan had,
dan zou ik een zware straf verdienen.
Want dan zou het zijn alsof ik God in de hemel niet kende.
=Job haatte zijn vijanden niet
29Ik was niet blij als mijn vijanden in nood waren,
ik juichte niet als een ramp hen trof.
30Nooit heb ik mijn vijanden vervloekt,
nooit heb ik gebeden dat ze zouden sterven.
=Bij Job was iedereen welkom
31De mensen die in mijn huis kwamen,
zijn nooit met honger weggegaan.
Dat weten al mijn vrienden.
32Voor elke reiziger opende ik mijn deuren,
niemand hoefde buiten te slapen.
=Job was altijd eerlijk
33Als ik fouten maakte, dan hield ik ze niet verborgen.
Als iets mijn schuld was, dan gaf ik dat toe.
34Ik was niet bang voor het oordeel van mensen.
Het kon me niet schelen hoe ze over mij dachten.
Ik zei wat ik wilde zeggen,
en ik durfde overal te komen.
35-40Ik heb nooit de akker van een ander afgepakt.
Ik heb nooit geoogst op het land van een ander.
Aan de mensen die op mijn land werkten, gaf ik loon.
Ik liet ze niet van de honger sterven.
Als het niet waar is wat ik zeg,
dan zullen er doorns op mijn akkers staan in plaats van koren,
dan zal er onkruid groeien in plaats van graan.
Ik zou willen dat er iemand echt naar me luisterde.
Alles wat ik gezegd heb, is de waarheid.
Laat de machtige God nu maar reageren,
laat hij zijn aanklacht maar opschrijven.
Ik zal die woorden aan iedereen laten zien,
ik zal ze trots met me meedragen,
zoals een koning zijn kroon draagt.
Ik kan precies aan God vertellen wat ik gedaan heb.
Ik kan trots zijn op mezelf.'
Zo eindigde de toespraak van Job.
=Job wil nu een antwoord van God
=Eerste toespraak van Elihu
=Elihu is boos op Job en zijn vrienden
#32
1De drie vrienden gingen niet verder met Job in discussie. Want Job bleef vinden dat hij onschuldig was.
2Maar Elihu uit Buz was er ook bij. Hij was een zoon van Barachel, die uit de familie van Ram kwam. Elihu was boos op Job, omdat Job vond dat hij zelf onschuldig was. Hij gaf God de schuld van zijn ellende.
3Elihu was ook boos op de drie vrienden van Job. Want zij zeiden dat Job schuldig was. Maar ze konden niet zeggen wat hij fout gedaan had.
4Elihu had tijdens het gesprek tussen Job en zijn vrienden niets gezegd. Hij had gezwegen, omdat hij de jongste was. 5Maar toen de vrienden niets meer wisten te zeggen, werd hij heel boos.
=Elihu durft nu pas te spreken
6Elihu zei:
'Ik ben jong, jullie zijn veel ouder.
Daarom durfde ik niets te zeggen,
ik was bang om mijn mening te geven.
7Ik dacht: Laat de ouderen eerst spreken,
zij kunnen vast wel wijze dingen zeggen.
8-9Maar oude mensen weten het niet altijd beter,
hun leeftijd maakt hen niet wijzer.
Alleen de machtige God geeft mensen wijsheid,
zijn geest maakt mensen verstandig.
10Luister daarom nu naar mij,
dan zal ik mijn mening geven.
11Toen jullie spraken, heb ik gewacht.
Ik heb vol aandacht geluisterd,
terwijl jullie steeds met nieuwe argumenten kwamen.
12Ik heb goed gehoord wat jullie zeiden.
En dit is mijn conclusie:
jullie kunnen niet bewijzen dat Job schuldig is.
=Elihu kan niet zwijgen
13En zeg nu niet: 'Wij weten wel wat wijs is,
wij weten dat alleen God antwoord kan geven aan Job.'
14Want Job heeft nog niet met mij gepraat,
ik zal heel andere dingen zeggen dan jullie!
15Jullie weten het gewoon niet meer,
jullie weten niets meer te zeggen.
16Maar daarom hoef ik toch niet te zwijgen?
17Nu is het mijn beurt om te reageren,
nu zal ik mijn mening geven.
18Ik heb zo veel te zeggen,
ik kan gewoon niet langer zwijgen.
19Ik stik bijna,
mijn woorden moeten eruit!
20Ik moet spreken, dan zal ik me beter voelen.
Ik moet zeggen wat ik ervan vind!
=Elihu zal zeggen wat hij denkt
21Ik zal eerlijk tegen jullie zijn,
ik maak de dingen niet mooier dan ze zijn.
22Want dat kan ik niet, zo ben ik niet.
En als ik dat deed, zou God me direct straffen.
=Job hoeft niet bang te zijn
#33
1Job, luister nu eens naar mij,
luister goed naar alles wat ik ga zeggen.
2Ik doe mijn mond al open,
de woorden liggen op mijn tong.
3Ik zal heel eerlijk tegen je zijn,
ik zal je duidelijk zeggen wat ik vind.
4De machtige God heeft mij gemaakt,
zijn adem houdt me in leven.
5-6Hij heeft mij gemaakt van klei, en jou ook!
Voor God zijn wij gelijk.
Bereid je voor op het gesprek met mij
en verdedig je, als je kunt.
7Wees niet bang voor mijn woorden,
ik zal het je niet moeilijk maken.
=Job mag God niet beschuldigen
8Ik heb goed gehoord wat je zei,
ik heb het goed onthouden.
9Je zei: 'Ik heb niets gedaan, ik ben onschuldig,
er is bij mij geen enkele fout te vinden.
10Toch is God tegen mij,
hij doet alsof ik zijn vijand ben.
11Hij behandelt me als een gevangene,
hij let op alles wat ik doe.'
12Maar, Job, ik zeg je dat je ongelijk hebt.
God staat ver boven de mensen.
13Waarom beschuldig je hem,
waarom zeg je dat hij nooit iets terugzegt?
=God spreekt tegen mensen in dromen
14God spreekt wel, op allerlei manieren,
maar mensen merken het niet.
15Hij spreekt tegen mensen in hun dromen,
als ze diep slapen, of bijna wakker zijn.
16God geeft mensen raad in hun dromen,
en hij waarschuwt ze.
17Hij wil niet dat mensen kwaad doen,
of dat ze zichzelf te belangrijk vinden.
18Want God wil niet dat mensen jong sterven,
hij wil hen beschermen tegen de dood.
=God spreekt tegen mensen door ziekte
19Soms waarschuwt God iemand door pijn,
iemand die ziek is en op zijn bed ligt.
Dan trilt zijn hele lichaam van de koorts.
20Hij wil niet meer eten,
hij laat zelfs zijn lievelingseten staan.
21Hij wordt heel mager, hij kan zijn botten tellen.
22Hij ligt al bijna in het graf,
hij is dicht bij de dood.
=God geeft mensen een nieuwe kans
23Misschien zal dan een engel de zieke helpen,
één van al die duizenden engelen
die aan de mensen vertellen wat God wil.
24De engel zal medelijden met de zieke krijgen.
Hij zal tegen God zeggen: 'Laat hem niet doodgaan,
daar is helemaal geen reden voor, laat hem vrij.'
25Dan wordt zijn lichaam weer zo sterk als vroeger,
hij wordt weer jong, hij krijgt weer kracht.
26Hij bidt tot God, en God luistert naar hem.
Dan dankt hij God, en hij juicht van vreugde
omdat God hem heeft gered.
27Hij is blij, en zegt tegen iedereen:
'Ik heb veel fout gedaan,
maar God heeft me daar niet voor gestraft.
28Hij heeft me niet laten sterven.
Ik mag weer van het leven genieten.'
29Dat doet God voor mensen, steeds opnieuw.
30Hij haalt ze bij de donkere dood vandaan,
hij geeft ze weer leven en licht.
=Elihu wil met Job in gesprek
31Luister goed, Job,
luister naar wat ik je te zeggen heb.
Zwijg, en laat mij nu spreken.
32En als je het niet met me eens bent,
dan moet je het zeggen. Want ik geef je graag gelijk.
33Maar als je niets te zeggen hebt, zwijg dan.
Luister, dan zal ik je leren wat wijsheid is.'
=Tweede toespraak van Elihu
=Elihu zegt dat Job spot met God
#34
1Elihu zei verder:
2'Luister, vrienden,
jullie zijn zo wijs, jullie weten alles zo goed.
Luister nu naar mij.
3Laten we de zaak goed onderzoeken,
en kijken wat er goed of slecht is.
4Laten we kijken of Job gelijk heeft,
en of het waar is wat hij heeft gezegd.
5Job heeft gezegd: 'Ik ben onschuldig,
maar God weigert om mij gelijk te geven.
6Alles wat over mij gezegd is, is gelogen.
Ik heb niets verkeerds gedaan,
en toch word ik zwaar gestraft.'
7Kennen jullie iemand zoals Job?
Hij spot met God alsof het heel gewoon is.
8Hij is een vriend van misdadigers,
hij gaat om met slechte mensen.
9Jullie weten wat hij gezegd heeft:
'Het helpt niet om te doen wat God graag wil.'
=God doet geen slechte dingen
10Vrienden, jullie zijn verstandig.
Luister daarom naar wat ik jullie te zeggen heb.
De machtige God doet geen slechte dingen,
hij wil nooit iemand kwaad doen.
11De machtige God straft mensen die verkeerd leven,
hij geeft alle mensen hun verdiende loon.
12Dit is zeker: de machtige God doet geen kwaad,
hij verandert het recht niet in onrecht.
13Hij regeert over de aarde, niemand anders.
De hele wereld is van hem, van hem alleen.
14-15Als God geen aandacht voor de mensen had,
dan zouden ze allemaal sterven.
Als God zijn adem niet aan de mensen gaf,
dan zou het leven uit hen verdwijnen.
=Voor God zijn alle mensen gelijk
16Job, als je verstandig bent, luister dan naar mij,
luister goed naar wat ik zeg.
17-18God regeert over alle mensen.
Dan moet hij toch een eerlijke rechter zijn?
Dan kun jij hem toch niet veroordelen?
Hij is een rechtvaardige en machtige God,
die tegen koningen en leiders kan zeggen:
'Verdwijn! Alles wat jullie doen, is slecht!'
19Hij behandelt leiders niet anders dan gewone mensen,
rijken zijn voor hem niet meer waard dan armen.
Want voor God zijn alle mensen gelijk,
hij heeft ze zelf gemaakt.
20Mensen sterven onverwachts, midden in de nacht.
Machtige leiders verdwijnen plotseling,
God haalt ze zomaar uit het leven weg.
21Hij ziet alles wat mensen doen,
hij ziet elke stap die ze zetten.
22Slechte mensen verbergen zich in het donker,
maar God weet hen toch te vinden.
=God straft slechte machthebbers
23God bepaalt zelf wanneer hij zijn oordeel geeft,
mensen kunnen dat niet bepalen.
24God beslist wanneer een machthebber weg moet,
en er iemand anders moet gaan regeren.
25Want God weet hoe slecht machtige mensen zijn.
Midden in de nacht vernietigt hij hen.
26Hij straft hen alsof ze misdadigers zijn,
hij straft hen terwijl iedereen toekijkt.
27Want ze willen niet naar hem luisteren,
ze houden zich niet aan zijn regels.
28Door hun schuld schreeuwen arme mensen om hulp,
God hoort die arme mensen huilen en klagen.
29Maar soms doet God niets.
Dan mogen wij hem niet veroordelen.
Als God zich niet laat zien,
dan kunnen we alleen maar wachten.
30Toch zorgt hij voor volken en mensen.
Hij wil niet dat slechte mensen regeren,
hij wil niet dat slechte leiders hun volk onderdrukken.
=Elihu zegt dat Job spijt moet hebben
31Job, luister naar mij,
en zeg tegen God dat je fouten gemaakt hebt.
Beloof hem om geen kwaad meer te doen.
32Vraag hem of je iets verkeerds gedaan hebt,
zonder dat je het wist.
En zeg dan dat je het niet nog eens zult doen.
33Moet God je straffen op jouw manier,
omdat je zijn manier veroordeelt?
Zeg jij het maar, ik doe dat niet.
Zeg maar hoe jij daarover denkt.
34Verstandige en wijze mensen zeggen tegen mij:
35'Job gebruikt zijn verstand niet,
wat hij zegt, is onzin.
36Job moet heel streng gestraft worden,
want hij praat zoals slechte mensen praten.
37Ook nu nog komt hij in opstand tegen God.
Hij verzet zich tegen God waar wij bij zijn,
en hij blijft God maar beschuldigen.''
=Derde toespraak van Elihu
=Door goed te leven help je God niet
#35
1Elihu zei verder:
2'Job, jij hebt tegen God gezegd: 'Ik ben onschuldig.'
Maar kun je dat wel zeggen tegen God?
3Je hebt tegen God gezegd:
'Wat hebt u eraan als ik geen kwaad doe?
Verandert er dan iets voor u?'
4Ik zal je het antwoord geven,
jou en ook de vrienden die bij je zijn.
5-6Kijk eens hoe ver de hemel is,
kijk eens hoe hoog de wolken boven je zijn.
Zo ver weg is God!
Hij heeft er geen last van als jij kwaad doet,
ook al maak je nog zo veel fouten.
7God heeft er geen voordeel van
als jij goed en eerlijk bent.
Dat is voor hem geen geschenk.
8Nee, als je slechte dingen doet,
hebben alleen mensen daar last van.
En als je goede dingen doet,
help je alleen mensen daarmee.
=God luistert niet naar dom gepraat
9Als mensen onderdrukt worden,
schreeuwen ze het uit en roepen ze om hulp.
10Maar toch vragen ze geen hulp aan God,
die hen gemaakt heeft
en die hun steeds weer kracht geeft.
11Ze vragen geen hulp aan God,
die de mensen wijzer gemaakt heeft dan de dieren op het land,
en verstandiger dan de vogels in de lucht.
12Als mensen zo schreeuwen, dan antwoordt God niet.
Want de mensen zijn trots en slecht.
13Het helpt niet dat ze schreeuwen,
want de machtige God luistert niet,
hij heeft er geen aandacht voor.
14Job, jij zegt dat je niets merkt van God,
maar God laat jou wachten, hij kent jouw zaak.
15God is woedend, maar hij houdt zich in,
hij reageert niet op jouw domme gepraat.
16Maar jij ziet dat niet,
daarom blijf je maar onzin praten.'
=Vierde toespraak van Elihu
=God is wijs en rechtvaardig
#36
1Elihu zei verder:
2'Heb nog even geduld.
Ik wil je nog veel meer zeggen over God.
3Ik wil je laten zien dat hij goed en eerlijk is.
Ik heb mijn kennis overal vandaan.
4Geloof me, ik vertel geen leugens,
ik weet waarover ik spreek.
5God is machtig, hij zorgt voor iedereen.
Hij is machtig en wijs.
6God laat slechte mensen sterven,
maar hij redt mensen die onderdrukt worden.
7Hij beschermt mensen die goed leven.
Hij maakt ze zo machtig als koningen,
iedereen heeft respect voor hen.
=God straft mensen om ze iets te leren
8Maar soms gebeuren er rampen,
soms hebben mensen het moeilijk en lijden ze pijn.
9Zo laat God zien dat ze kwaad gedaan hebben,
dat ze ongehoorzaam aan hem geweest zijn.
10Hij zorgt ervoor dat ze weer naar hem gaan luisteren
en niet langer verkeerde dingen doen.
11Als ze gehoorzaam zijn en doen wat God vraagt,
dan zullen ze lang en gelukkig leven.
12Maar als ze niet luisteren,
als ze niet van God willen weten,
dan zullen ze sterven.
13God wordt steeds bozer op slechte mensen.
Maar zelfs als hij hen straft, luisteren ze niet.
14Dan gaan ze dood door hun slechte leven,
ze sterven als ze nog jong zijn.
15Als mensen pijn lijden, wil God hun iets leren.
Hij wil dat ze naar hem gaan luisteren.
=God wilde Job redden
16Job, God wilde ook jou redden uit de ellende,
zodat je weer volop zou genieten van het leven.
17Maar nu word je gestraft, net als slechte mensen.
Je krijgt de straf die je verdient.
18-19Pas op dat je niet al te kwaad wordt,
want dan spot je misschien met God.
Je hebt niets meer aan al je rijkdom.
Want geld helpt niet als het slecht met je gaat.
God laat zich niet betalen om je pijn weg te nemen.
20Job, verlang niet naar de nacht
waarin je voor altijd verdwijnen kunt.
21Pas op, doe geen kwaad meer!
Want anders heeft God je voor niets laten lijden.
22Bedenk dat God machtiger is dan iedereen!
Niemand hoeft hem te leren wat goed en kwaad is.
23Niemand kan zeggen wat God moet doen.
Niemand kan zeggen dat God fouten maakt.
=Mensen kunnen God niet begrijpen
24Job, vergeet niet om God in een lied te danken,
zoals mensen dat al zo lang gedaan hebben.
25Alle mensen zien wat God doet,
maar ze zien het alleen van heel ver weg.
26God is zo groot,
wij kunnen hem niet kennen.
Niemand kan weten hoe oud hij is.
27Hij haalt de waterdruppels uit de zee omhoog
en maakt zo de regen.
28-31De regen komt uit de wolken omlaag,
de druppels vallen op alle mensen.
Zo zorgt God voor de volken,
zo geeft hij hun genoeg te eten.
Niemand begrijpt hoe de wolken bewegen,
en hoe de donder uit Gods woning komt.
Hij verlicht de hemel met zijn bliksem,
hij bedekt de zee met duisternis.
32God pakt de bliksem in zijn handen,
en stuurt die als een pijl naar de aarde.
33De donder laat horen dat God boos is,
hij is woedend op mensen die kwaad doen.
=De donder is de stem van God
#37
1Daarom ben ik bang als het onweert,
dan bonst mijn hart hevig.
2Hoor het geluid van de donder,
hoor de stem van God!
3God stuurt de bliksem langs de hemel,
de hele aarde wordt verlicht.
4Daarna klinkt de donder,
God spreekt met harde stem.
En steeds als hij spreekt,
stuurt hij zijn bliksems door de lucht.
=God heeft macht over de natuur
5Als Gods stem klinkt, gebeuren er wonderen.
God doet wonderen die wij niet begrijpen.
6Hij zegt tegen de sneeuw: 'Val op de aarde,'
en tegen de wolken: 'Laat de regen neerstorten.'
7Dan moeten de mensen stoppen met hun werk,
dan weet iedereen hoe machtig God is.
8De wilde dieren vluchten naar hun hol,
daar zijn ze veilig.
9God stuurt stormen uit het zuiden,
en koude winden uit het noorden.
10Met de noordenwind maakt hij ijs.
Het water bevriest, het wordt zo hard als glas.
11God vult de wolken met water,
en hij stuurt bliksems naar de aarde.
12De wolken gaan de kant op die God kiest,
ze doen precies wat hij wil,
ze komen overal.
13Soms komt de regen om mensen te straffen,
soms is de regen goed voor de mensen en het land.
God bepaalt wat er gebeurt.
=Iedereen heeft eerbied voor God
14Job, wees stil, kijk goed,
en bedenk wat God allemaal doet!
15Weet jij hoe God de wolken stuurt?
Weet jij hoe de bliksem door de wolken flitst?
16Weet jij hoe de wolken kunnen zweven?
Het zijn wonderen van God, hij kan alles.
17-18Kun jij samen met God de hemelkoepel maken,
die zo hard is als staal?
Nee, want als de hete zuidenwind waait,
heb jij het al veel te warm.
19Zeg maar wat ik tegen God moet zeggen.
Ik weet het niet, ik kan niets verstandigs bedenken.
20Alles wat ik kan zeggen, weet hij al.
God wordt niet wijzer van mijn woorden.
21Als de zon achter de wolken is,
dan is het licht voor ons niet te zien.
Pas als de wind de wolken wegblaast,
dan zien we het felle licht.
22Maar als God verschijnt,
dan schittert alles als goud!
Daarom hebben mensen eerbied voor God,
zijn macht is groot.
23God is een goede rechter,
hij onderdrukt mensen niet.
Hij is heel machtig,
niemand kan dicht bij hem komen.
24Daarom heeft iedereen eerbied voor hem.
Maar hij kijkt niet naar mensen die zichzelf wijs vinden.'
=God spreekt tegen Job
=God stelt vragen aan Job
#38
1Toen zei de Heer tegen Job, vanuit een zware storm:
2'Job, hoe durf je aan mijn wijsheid te twijfelen?
Je praat over zaken waar je niets van weet.
3Let op, ik ga je een paar vragen stellen,
en jij moet antwoord geven.
Laat zien wat je weet, Job!
=Vragen over de aarde
4Waar was jij toen ik de aarde maakte?
Vertel het maar, als je zo veel weet.
5Wie heeft de grenzen en de maten van de aarde bepaald?
Dat weet jij vast wel!
6Waarop is de aarde gebouwd?
Wie heeft de eerste steen van de aarde gelegd?
7Toen dat gebeurde, juichten de sterren van vreugde,
en alle engelen zongen een lied.
=Vragen over de zee
8Wie heeft de zee tegengehouden,
zodat het water niet over het land stroomde?
9Ik was het die dat deed!
Ik stuurde wolken naar de zee,
en die bedekten het donkere water.
10Ik bepaalde tot waar de zee mocht komen,
ik maakte de grens tussen water en land.
11Ik zei tegen de zee:
'Tot de kust mag je komen, niet verder.
Daar moeten je machtige golven stoppen.'
=Vragen over het licht
12Heb jij het ooit licht laten worden, Job,
heb jij wel eens een dag laten beginnen?
13Heb jij ooit het licht over de aarde verspreid,
het licht dat dieven op de vlucht jaagt?
14Als de zon opkomt, verandert de aarde:
de wereld wordt zichtbaar, en alles krijgt kleur.
15Maar voor slechte mensen is het licht geen voordeel,
want dan moeten ze stoppen met hun misdaden.
=Vragen over de wereld
16Job, ben jij bij de bronnen van de zee geweest?
En heb jij over de bodem van de zee gewandeld?
17Weet jij waar de poort is naar het land van de dood,
dat land waar het altijd donker is?
18Weet jij hoe groot de wereld is?
Vertel het maar, als je zo veel weet.
19Weet jij van hoe ver het licht komt?
En waar komt de duisternis vandaan?
20Kun jij het licht en het donker de weg wijzen?
En kun jij ze weer naar hun plek brengen?
21Jij weet dat allemaal vast wel,
want jij bent zo lang geleden geboren,
jij leeft al zo lang!
=Vragen over sneeuw, hagel, regen en ijs
22Heb jij de voorraad sneeuw gezien?
Weet jij waar de hagel in schuren ligt?
23Die bewaar ik voor als er oorlog komt.
Dan kan ik de volken ermee straffen.
24Weet jij waar de bliksem wordt weggeschoten?
En weet jij waar de oostenwind begint te waaien?
25Wie maakt het pad waarlangs de regen neervalt?
Wie stuurt de donder en de bliksem?
26Wie brengt er regen op plaatsen waar niemand woont,
en naar woestijnen waar niemand leeft?
27Wie zorgt dat er genoeg regen valt op droog land,
zodat jonge planten kunnen groeien?
28Wie maakt de regen,
en wie vormt de dauwdruppels?
29Waar komt het ijs vandaan,
en wie laat de dauw bevriezen?
30Wie maakt het water koud en hard als steen,
wie bedekt de zee met ijs?
=Vragen over de sterren en het weer
31Job, kun jij de sterren bij elkaar zetten,
en ze ook weer naar hun eigen plaats laten gaan?
32Laat jij ze op de juiste tijd verschijnen?
Vertel jij ze waar ze heen moeten gaan?
33Weet jij hoe de seizoenen ontstaan?
En wat de sterren daarmee te maken hebben?
34Kun jij de wolken opdracht geven
om het op jouw hoofd te laten regenen?
35Kun jij de bliksem ergens heen sturen?
Staat die klaar als jij dat wilt?
36Vertel jij de vogels wanneer het gaat regenen,
vertel jij ze wanneer er ander weer komt?
37Kun jij precies genoeg wolken sturen
om het op de juiste tijd te laten regenen,
38als de grond hard en droog geworden is?
=Vragen over wilde dieren en vogels
39Zorg jij ervoor dat leeuwen dieren vangen
om hun jongen te eten te geven?
40Kijk eens hoe ze tussen de struiken liggen
en wachten tot ze een dier kunnen grijpen!
41Zorg jij ervoor dat de vogels voedsel vinden,
als hun jongen hongerig om hulp roepen?
=Vragen over berggeiten en herten
#39
1Job, weet jij wanneer een berggeit jongen krijgt?
Heb jij gezien hoe een hertje geboren wordt?
2Weet jij hoe lang het dier in de buik van zijn moeder zit,
weet jij het uur waarop het geboren wordt?
3Op een dag gaat de moeder liggen,
en zonder hulp brengt ze haar jong ter wereld.
4Het dier groeit buiten op, en het wordt sterk.
Dan gaat het zijn eigen weg, het komt niet meer terug.
=Vragen over wilde ezels
5Wie heeft de wilde ezel zijn vrijheid gegeven?
Wie maakte hem los en liet hem gaan?
6Dat heb ik gedaan!
Ik gaf hem de woestijn om daar te leven,
op plaatsen waar geen gras groeit.
7Hij blijft ver van de steden met al hun lawaai.
Niemand schreeuwt tegen hem, niemand jaagt hem op.
8In de bergen zoekt hij naar voedsel,
hij eet er alles wat groen is.
=Vragen over wilde stieren
9Job, denk je dat een wilde stier voor jou wil werken?
Wil hij 's nachts in jouw stal zijn?
10Kun jij hem leiden aan een touw?
Kun jij hem dwingen om de ploeg te trekken?
11Kun jij zo'n groot wild beest vertrouwen,
en hem het zware werk voor je laten doen?
12Denk je dat hij je helpt bij de oogst?
Zal hij het gemaaide koren voor je dragen?
=Vragen over struisvogels
13En dan de struisvogel, ze zwaait wel met haar vleugels,
maar kan ze vliegen als een ooievaar?
14Ze legt haar eieren gewoon op de grond,
en laat ze warm worden in het zand.
15Maar ze vergeet dat er dieren rondlopen
die de eieren kapot kunnen trappen.
16Ze is een slechte moeder, ze let niet op haar jongen.
Het kan haar niet schelen wat er met ze gebeurt.
17De struisvogel heeft geen verstand,
want ik heb haar geen wijsheid gegeven.
18Maar ze is snel, sneller dan paarden en ruiters.
Als ze opspringt en wegrent, lacht ze hen uit.
=Vragen over paarden
19En Job, heb jij aan het paard zijn kracht gegeven?
Gaf jij hem de lange haren in zijn nek?
20Heb jij hem geleerd om zo ver te springen,
en om mensen bang te maken met luid gehinnik?
21Kijk, het paard is ongeduldig, en vol kracht!
Hij stampt op de grond, hij wil meedoen met de strijd!
22Hij is moedig en kent geen angst.
Hij rent niet weg als er hard gevochten wordt,
23als de pijlen door de lucht vliegen
en de speren schitteren in de zon.
24Het paard staat te trappelen.
Als de trompet klinkt, wordt hij wild!
25Telkens als hij een trompet hoort, hinnikt hij.
Er klinken bevelen, soldaten schreeuwen.
Het paard voelt dat de strijd gaat beginnen.
=Vragen over roofvogels
26Job, vertel jij aan de valk
dat hij in de herfst naar het zuiden moet vliegen?
27Hoort de gier van jou dat hij zijn nest hoog moet bouwen?
28Op de hoogste rotsen heeft hij een veilige plek.
29Vanaf de bergtoppen zoekt de gier naar voedsel,
hij ziet het al vanuit de verte.
30Als soldaten sterven, gaat de gier eropaf,
hij voedt zijn jongen met bloed.'
=God spreekt opnieuw tegen Job
=Job wil niet op God reageren
#40
1De Heer zei tegen Job:
2'Job, je hebt veel kritiek op mij.
Je hebt mij, de machtige God, beschuldigd.
Wil je nu antwoord geven op de vragen die ik stelde?'
3Job antwoordde:
4'Ik ben onbelangrijk.
Wat moet ik nog zeggen?
Laat ik mijn mond maar houden.
5Ik heb al te veel gezegd,
laat ik nu maar zwijgen.'
=God stelt Job nog meer vragen
6Toen zei de Heer tegen Job, vanuit een zware storm:
7'Let op, ik ga je toch nog een paar vragen stellen,
en jij moet antwoord geven.
Laat zien wat je weet, Job!
8Vind je echt dat ik niet eerlijk rechtspreek?
Veroordeel je mij, en vind je jezelf onschuldig?
9Ben jij net zo sterk als ik?
Klinkt jouw stem ook zo machtig als de donder?
10Als dat zo is, laat dan zien wie je bent!
Laat zien hoe sterk en machtig je bent.
11En laat ook zien hoe verschrikkelijk kwaad je bent,
straf mensen die zichzelf geweldig vinden.
12Als je die ziet, sla ze dan neer.
En als je misdadigers ziet, vernietig ze dan meteen!
13Begraaf ze in de aarde,
laat ze verdwijnen naar het land van de dood.
14Job, als je dat allemaal kunt, dan heb je gewonnen.
Dan zal ik jou alle eer geven.
=Kan Job het monster Behemot vangen?
15Kijk eens naar het monster Behemot!
Dat dier heb ik gemaakt,
zoals ik ook jou gemaakt heb.
Behemot eet gras, net als een koe.
16Kijk eens hoe sterk hij is,
kijk naar de spieren van zijn buik en zijn rug!
17Zijn staart is zo sterk als een boomstam,
zijn poten hebben stevige spieren.
18Zijn botten zijn zo hard als brons,
zijn ribben lijken wel van ijzer.
19Hij is het geweldigste dier dat ik gemaakt heb.
Ik ben de enige die hem kan verslaan.
20Hij eet gras dat groeit op de heuvels
waar wilde dieren spelen.
21Onder de struiken rust hij uit,
hij verbergt zich tussen het riet.
22De struiken geven hem schaduw,
hij ligt veilig onder de bomen bij de rivier.
23Als het water stijgt, wordt hij niet bang.
Als de rivier wild begint te stromen, blijft hij kalm.
24Job, durf jij het monster bij zijn kop te pakken?
Durf jij een haak door zijn neus te steken?
=Kan Job de draak Leviatan vangen?
25Kun jij de draak Leviatan vangen met een haak?
Kun je zijn bek dichtbinden met een touw?
26Kun je een stok door zijn neus steken,
of een haak door zijn bek doen?
27Wat denk je, Job?
Zal de draak je dan vriendelijk vragen om hem te laten gaan?
Zal hij aardig tegen je doen?
28Zal hij plechtig beloven
dat hij altijd jouw knecht zal zijn?
29Kun je dan met hem spelen zoals met een vogel?
Wil je hem dan als huisdier aan je dochters geven?
30En welke prijs vragen de vissers voor het dier?
Zullen ze hem in stukken hakken en verkopen?
31Heb je genoeg speren om het dier te doden?
Durf jij die door zijn kop te steken?
32Probeer de draak maar eens te vangen, Job!
Dat lukt je niet, dat probeer je geen tweede keer.
=De draak is levensgevaarlijk
#41
1Denk maar niet dat je de draak kunt aanvallen.
Als je naar hem kijkt, wil je al vluchten.
2Niemand durft hem wakker te maken,
niemand durft bij hem te komen.
3Niemand durft hem aan te vallen,
niemand op de hele wereld!
Want dat is levensgevaarlijk.
4Wat ziet de draak er machtig uit, wat is hij sterk!
Ik zal je vertellen over zijn prachtige lijf.
5Niemand kan de huid van zijn lichaam trekken.
Niemand kan een speer door zijn huid steken.
6Geen mens durft zijn bek open te breken,
die bek met verschrikkelijke tanden!
7Zijn rug lijkt wel een lange rij schilden
die elk wapen kunnen tegenhouden.
8Die schilden liggen dicht tegen elkaar aan,
er kan geen lucht tussen komen.
9Ze zitten stevig aan elkaar vast,
niemand kan ze losmaken.
=De draak is nergens bang voor
10Als de draak niest, dan schittert er licht.
Zijn ogen gloeien als de opgaande zon.
11Vlammen komen uit zijn bek,
stukken vuur vliegen in het rond.
12Uit zijn neus komt rook,
zoals uit een kokende pot.
13Zijn hete adem zet alles in brand,
er komt vuur uit zijn bek.
14Zijn nek is enorm dik en sterk,
iedereen is bang voor hem!
15Het vlees onder zijn huid is stevig en hard,
het zit goed vast aan zijn botten.
16Het beest is nergens bang voor,
zijn hart is zo sterk als ijzer,
zo hard als steen.
=De draak is het machtigste dier
17Als de draak uit het water komt,
dan worden zelfs de sterkste mensen bang.
Als de draak aanvalt, vluchten ze weg.
18Ze kunnen zich niet verdedigen,
want geen wapen kan het dier verwonden.
19IJzer is voor de draak zo slap als stro,
brons zo zacht als verrot hout.
20Als je een pijl op hem afschiet, vlucht hij niet.
Als een steen hem raakt, merkt hij het niet.
21Als je hem met een stok slaat, voelt hij het niet.
Als je een speer naar hem gooit, lacht hij erom.
22Onder zijn buik zitten scherpe punten.
Daarmee trekt hij een spoor door de modder.
23Hij brengt het diepste water in beweging,
hij maakt grote golven op de zee.
24Als hij zwemt, komt er schuim op het water.
Hij laat een wit spoor achter op de zee.
25Geen enkel dier op aarde is zo sterk als hij.
Hij is nergens bang voor.
26De draak is groter en sterker dan alle andere dieren,
hij is de koning van allemaal.'
=Het antwoord van Job
=Job wil liever zwijgen
#42
1Toen zei Job tegen de Heer:
2'Ik weet dat u alles kunt,
voor u is alles mogelijk.
3U vroeg: 'Hoe durf je aan mijn wijsheid te twijfelen?
Je praat over zaken waar je niets van weet!'
U hebt gelijk, ik heb er geen verstand van.
Ik praatte over dingen die ik niet begrijp.
4-6U zei: 'Luister naar wat ik te zeggen heb.
Ik ga je vragen stellen
en jij moet antwoord geven.'
Maar ik zwijg verder.
Want vroeger kende ik u alleen uit verhalen van anderen,
maar nu heb ik u zelf gezien.
Nu heb ik troost gevonden voor mijn moeilijke leven.'
=Hoe het verdergaat met Job
=God is boos op de vrienden van Job
7-8Nadat de Heer tegen Job gesproken had, zei hij tegen Elifaz: 'Ik ben boos op jou en je twee vrienden. Want jullie hebben niet de waarheid gesproken over mij. Mijn dienaar Job heeft dat wel gedaan. Ieder van jullie moet zeven stieren en zeven rammen halen, en daarmee naar Job gaan. Dan moeten jullie voor jezelf die dieren offeren. Daarna moet Job voor jullie bidden, en dan zullen jullie niet gestraft worden. Want voor Job zal ik goed zijn, naar hem zal ik luisteren.'
9Elifaz uit Teman, Bildad uit Suach en Sofar uit Naäma deden wat de Heer gezegd had. En de Heer was goed voor Job, hij luisterde naar zijn gebed.
=Het gaat met Job beter dan vroeger
10Nadat Job voor zijn vrienden gebeden had, liet de Heer een nieuwe tijd voor Job beginnen. Toen ging het veel beter met hem. De Heer gaf hem zelfs twee keer zo veel bezit als vroeger.
11Toen kwamen Jobs broers en zussen en zijn vrienden van vroeger bij hem thuis eten. Ze kwamen hem troosten, omdat de Heer zo veel ellende in zijn leven had laten gebeuren. Ze gaven hem allemaal een zilverstuk en een gouden ring.
12De Heer zorgde ervoor dat het met Job nog beter ging dan vroeger. Op het laatst had Job 14.000 schapen en geiten, zesduizend kamelen, tweeduizend koeien en duizend ezels.
13Job kreeg ook zeven zonen en drie dochters. 14Hij gaf zijn dochters mooie namen: de oudste heette Jemima, de tweede Kesia, en de jongste Keren-Happuch. 15De dochters van Job waren de mooiste vrouwen van het hele land. Zij kregen van Job net zo'n groot deel van de erfenis als hun broers.
=De dood van Job
16Job leefde nog 140 jaar. Hij maakte mee dat zijn kleinkinderen werden geboren, en ook de kinderen van zijn kleinkinderen.
17Toen stierf Job. Hij had een lang en goed leven gehad.
