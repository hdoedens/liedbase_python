
#1
1Gelukkig de mens
die niet meegaat met wie kwaad doen,
die de weg van zondaars niet betreedt,
bij spotters niet aan tafel zit,
2maar vreugde vindt in de wet van de HEER
en zich verdiept in zijn wet, dag en nacht.
3Hij zal zijn als een boom,
geplant aan stromend water.
Op tijd draagt hij vrucht,
zijn bladeren verdorren niet.
Alles wat hij doet komt tot bloei.
4Zo niet de wettelozen!
Zij zijn als kaf
dat verwaait in de wind.
5Wettelozen houden niet stand waar recht heerst,
zondaars niet in de kring van de rechtvaardigen.
6De HEER beschermt de weg van de rechtvaardigen,
de weg van de wettelozen loopt dood.
#2
1Waartoe leidt het woeden van de volken,
het rumoer van de naties? Tot niets.
2De koningen van de aarde komen in verzet,
de wereldmachten spannen samen
tegen de HEER en zijn gezalfde:
3'Wij moeten hun juk afwerpen,
ons van hun boeien bevrijden.'
4Die in de hemel troont lacht,
de Heer spot met hen.
5Dan spreekt hij tot hen in woede,
en zijn toorn verbijstert hen:
6'Ikzelf heb mijn koning gezalfd,
op de Sion, mijn heilige berg.'
7Het besluit van de HEER wil ik bekendmaken.
Hij sprak tot mij:
'Jij bent mijn zoon,
ik heb je vandaag verwekt.
8Vraag het mij
en ik geef je de volken in bezit,
de einden der aarde in eigendom.
9Jij kunt ze breken met een ijzeren staf,
ze stukslaan als een aarden pot.'
10Daarom, koningen, wees verstandig,
wees gewaarschuwd, leiders van de aarde.
11Onderwerp u, toon de HEER uw ontzag,
breng hem bevend uw hulde.
12Bewijs eer aan zijn zoon met een kus,
anders ontvlamt zijn woede, en uw weg loopt dood,
want bij het geringste ontsteekt hij in toorn.
Gelukkig wie schuilen bij hem.
#3
1Een psalm van David, op de vlucht voor zijn zoon Absalom.
2HEER, hoe talrijk zijn mijn belagers,
velen vallen mij aan,
3velen zeggen van mij:
'God zal hem niet redden.' sela
4U, HEER, bent een schild om mij heen,
u bent mijn eer, u houdt mij staande.
5Roep ik tot de HEER om hulp,
hij antwoordt mij vanaf zijn heilige berg. sela
6Ik ga liggen, val in slaap
en word wakker - de HEER beschermt mij.
7Ik vrees de tienduizenden niet
die mij aan alle kanten omringen.
8Sta op, HEER, en red mij, God,
sla mijn vijanden in het gezicht,
breek de tanden van de wettelozen.
9Bij u, HEER, is redding,
uw zegen rust op uw volk. sela
#4
1Voor de koorleider. Bij snarenspel. Een psalm van David.
2Antwoord mij als ik roep,
God die mij recht doet.
Geef mij ruimte als ik belaagd word,
wees genadig, hoor mijn gebed.
3Machtigen, hoe lang nog maakt u mij te schande,
is de schijn u lief, de leugen uw leidraad? sela
4De HEER schenkt zijn gunst aan wie hem trouw is,
de HEER luistert als ik tot hem roep.
5Beef voor hem en zondig niet,
bezin u in de nacht en zwijg. sela
6Breng de juiste offers,
heb vertrouwen in de HEER.
7Velen zeggen: 'Wie maakt ons gelukkig?' -
HEER, laat het licht van uw gelaat over ons schijnen.
8In u vindt mijn hart meer vreugde
dan zij in hun koren en wijn.
9In vrede leg ik mij neer
en meteen slaap ik in,
want u, HEER, laat mij wonen
in een vertrouwd en veilig huis.
#5
1Voor de koorleider. Bij het spel op de schalmei. Een psalm van David.
2Hoor mijn woorden, HEER,
sla acht op mijn klagen.
3Luister naar mijn hulpgeroep,
mijn koning en mijn God,
tot u richt ik mijn bede.
4In de morgen, HEER, hoort u mijn stem,
in de morgen wend ik mij tot u en wacht.
5U bent een God die zich niet verheugt in het kwaad,
bij u is de misdaad niet welkom.
6Gewetenlozen houden geen stand
onder de blik van uw ogen.
U haat allen die onrecht doen,
7leugenaars richt u te gronde.
U verafschuwt, HEER,
wie bedriegt en bloed vergiet.
8Maar ik mag door uw grote liefde uw huis binnengaan,
van ontzag vervuld mij buigen naar uw heilige tempel.
9Leid mij langs mijn belagers, HEER, door uw gerechtigheid,
maak effen de weg die u mij wijst.
10Onwaarheid komt uit hun mond,
onheil huist in hun hart,
een open graf is hun keel,
gespleten is hun tong.
11Laat hen boeten, God,
laat hen in hun eigen valkuil lopen.
Verstoot hen om hun grote wandaden,
want ze zijn opstandig tegen u.
12Er is vreugde bij allen die schuilen bij u,
eeuwige jubel omdat u hen beschermt,
wie uw naam beminnen juichen u toe!
13U zegent de rechtvaardigen, HEER,
als een schild beschut hen uw genade.
#6
1Voor de koorleider. Bij snarenspel, op de wijs van De achtste. Een psalm van David.
2HEER, straf mij niet in uw woede,
tuchtig mij niet in uw toorn.
3Heb erbarmen, HEER, want ik kwijn weg.
Genees mij, HEER, ik ben doodsbang,
4ik vrees voor mijn leven.
Hoe lang, HEER, moet ik nog wachten?
5Keer terug, HEER, spaar toch mijn leven,
toon mij uw trouw en red mij.
6Want doden noemen uw naam niet meer!
Wie in het dodenrijk kan u nog loven?
7Moe ben ik van zuchten,
elke nacht is mijn kussen nat,
mijn bed doorweekt van tranen.
8Mijn ogen zijn gezwollen van verdriet,
roodomrand van alles wat mij benauwt.
9Weg van mij, allen die kwaad doen!
De HEER hoort hoe luid ik ween,
10de HEER hoort mijn roep om erbarmen,
de HEER neemt mijn smeekbede aan.
11Beschaamd en doodsbang keren mijn vijanden om,
in een oogwenk met schande bedekt.
#7
1Een klaaglied van David, dat hij voor de HEER gezongen heeft over de Benjaminiet Kus.
2HEER, mijn God, bij u schuil ik,
bevrijd mij van mijn vervolgers, red mij,
3ze zullen mij nog verscheuren als leeuwen,
mij meesleuren zonder dat iemand mij redt.
4HEER, mijn God, als ik iets heb misdaan,
als er onrecht kleeft aan mijn handen,
5als ik goed met kwaad heb vergolden,
of mijn belager zonder reden heb beroofd -
6laat dan de vijand mij achtervolgen, mij inhalen,
vertreden en vertrappen in het stof,
mij beroven van mijn eer en mijn leven. sela
7Sta op, HEER, laat uw toorn ontbranden,
keer u tegen de razernij van mijn belagers,
kom mij te hulp, gebieder van het recht.
8Laat u omringen door de raad van de volken
en bestijg hoog boven hen uw troon,
9HEER, rechter van de wereld.
Doe mij recht, HEER, ik ben onschuldig,
mij treft geen blaam.
10Roep de goddelozen een halt toe
en wees de rechtvaardige tot steun.
U die hart en nieren doorgrondt
bent een rechtvaardige God.
11God is het schild dat mij beschermt,
hij bevrijdt de oprechten van hart.
12God is een rechtvaardige rechter,
hij bestraft het kwaad, elke dag.
13Maar de vijand scherpt opnieuw zijn zwaard,
hij spant zijn boog en legt aan,
14hij richt zijn wapens om te doden,
zijn pijlen zijn schichten van vuur.
15Hij draagt verderf onder het hart,
zwanger van onheil baart hij bedrog.
16Hij delft een put en diept hem uit,
maar valt in de kuil die hij zelf heeft gegraven.
17Het onheil keert zich tegen hem,
het geweld komt neer op zijn eigen hoofd.
18Ik zal de HEER om zijn rechtvaardigheid loven,
de naam van de HEER, de Allerhoogste, bezingen.
#8
1Voor de koorleider. Op de wijs van De Gatitische. Een psalm van David.
2HEER, onze Heer,
hoe machtig is uw naam
op heel de aarde.
U die aan de hemel uw luister toont -
3met de stemmen van kinderen en zuigelingen
bouwt u een macht op tegen uw vijanden
om hun wraak en verzet te breken.
4Zie ik de hemel, het werk van uw vingers,
de maan en de sterren door u daar bevestigd,
5wat is dan de sterveling dat u aan hem denkt,
het mensenkind dat u naar hem omziet?
6U hebt hem bijna een god gemaakt,
hem gekroond met glans en glorie,
7hem toevertrouwd het werk van uw handen
en alles aan zijn voeten gelegd:
8schapen, geiten, al het vee,
en ook de dieren van het veld,
9de vogels aan de hemel, de vissen in de zee
en alles wat trekt over de wegen der zeeën.
10HEER, onze Heer,
hoe machtig is uw naam
op heel de aarde.
#9
1Voor de koorleider. Op de wijs van De dood van de zoon. Een psalm van David.
2Ik wil u loven, HEER, met heel mijn hart,
vertellen van uw wonderdaden.
3Ik wil vrolijk zijn, u toejuichen,
uw naam bezingen, Allerhoogste,
4nu mijn vijanden terugdeinzen,
ten val komen en onder uw blik vergaan.
5Want u hebt mijn rechten verdedigd,
u nam plaats op uw zetel, rechtvaardige rechter.
6U hebt volken bedreigd, goddelozen omgebracht,
hun namen uitgewist voor eeuwig.
7De vijanden zijn verslagen, uit de herinnering verdwenen.
U vaagde hun steden weg: ruïnes voor altijd.
8Zo vergaat het hun! Maar de HEER zetelt voor eeuwig,
zijn rechterstoel staat onwrikbaar vast.
9Hij bestuurt de wereld naar recht en wet,
alle volken berecht hij eerlijk.
10Moge de HEER een burcht zijn voor de verdrukte,
een burcht in tijden van nood.
11Wie uw naam kent, kan op u vertrouwen,
u verlaat niet wie u zoeken, HEER.
12Zing voor de HEER die zetelt op de Sion,
maak aan de volken zijn daden bekend.
13Hij wreekt vergoten bloed, gedenkt de doden,
de noodkreet van de nederigen vergeet hij niet.
14Heb erbarmen, HEER, zie hoe mijn haters mij kwellen,
draag mij weg van de poorten van de dood.
15Dan kan ik vertellen van uw roemrijke daden,
juichen in de poorten van Sion: 'U hebt mij gered!'
16De volken verdwijnen in de kuil die zij groeven,
hun voet raakt verstrikt in het net dat zij heimelijk spanden.
17De HEER maakt zich bekend en doet recht,
door zijn hand komt de goddeloze ten val. higgajon,(9:17) higgajon - Muzikale term waarvan de betekenis onzeker is. sela
18Laten de goddelozen weggaan naar het dodenrijk,
alle volken die God zijn vergeten.
19Maar God vergeet de armen niet,
voor de zwakken is niet alle hoop verloren.
20Sta op, HEER, laat de macht niet aan mensen.
Mogen de volken berecht worden in uw aanwezigheid.
21Jaag ze angst aan, HEER,
zij moeten weten dat ze mensen zijn. sela
#10
1Waarom, HEER, bent u zo ver
en verbergt u zich in tijden van nood?
2In hun hoogmoed vervolgen zondaars de zwakken -
maak hen gevangenen van hun eigen plannen!
3De mens zonder God prijst wat hij najaagt,
en als hij rijk is, vervloekt en veracht hij de HEER.
4Hij denkt in zijn waan: Niemand vraagt mij rekenschap.
Er is geen God, maakt hij zich wijs.
5Het gaat hem goed, wat hij ook onderneemt,
maar uw verheven oordelen raken hem niet.
Zijn tegenstanders beticht hij van leugens.
6Hij denkt bij zichzelf: Ik kom niet ten val,
nooit kan het kwaad mij deren.
7Zijn mond vloekt en liegt, dreigt met geweld,
zijn tong brengt misdaad en onrecht voort.
8Op stille plaatsen ligt hij in hinderlaag,
op verborgen plekken doodt hij onschuldigen,
zijn ogen spieden naar weerloze mensen.
9Hij loert, verborgen als een leeuw in het struikgewas,
hij loert naar een prooi en tracht hem te vangen,
hij vangt zijn prooi in een net en sleurt hem mee -
10die buigt, krimpt ineen,
en valt in zijn klauwen, weerloos.
11Hij denkt bij zichzelf: God vergeet het,
wendt zijn blik af, ziet het niet.
12Sta op, HEER, hef uw hand, God,
vergeet de armen niet.
13Hoe kan de zondaar u verachten
en denken: God vraagt geen rekenschap.
14Toch ziet u de pijn en het verdriet,
u merkt het op en weegt het in uw hand.
Op u vertrouwen weerloze mensen,
de wezen, u komt hun te hulp.
15Breek de macht van de goddelozen,
eis rekenschap en ban het kwade uit.
16De HEER is koning voor eeuwig en altijd:
vijandige volken verdwijnen uit zijn land.
17U, HEER, verhoort de wens van de nederigen,
u bemoedigt hen en luistert met aandacht,
18u doet recht aan wezen en verdrukten.
Geen mens kan hen nog uit het land verjagen.
#11
1Voor de koorleider. Van David.
Schuilen doe ik bij de HEER.
Hoe kunnen jullie dan zeggen:
'Vogel, vlieg weg naar de bergen!
2Zondaars spannen de boog
en leggen hun pijlen al op de pees
om de oprechte in het duister te treffen.
3Wat kan een rechtvaardige anders doen,
als de grond onder alles wegzinkt?'
4De HEER in zijn heilig paleis,
de HEER op zijn troon in de hemel,
met aandacht beziet hij
en fronsend keurt hij
de mensen op aarde.
5De HEER keurt rechtvaardigen en zondaars.
Wie het geweld liefhebben, haat hij.
6Vuur en zwavel stort hij over hen uit,
storm drinken zij uit de beker die hij aanreikt.
7Rechtvaardig is de HEER, hij heeft rechtvaardigheid lief.
De oprechte zal zijn gelaat aanschouwen.
#12
1Voor de koorleider. Op de wijs van De achtste. Een psalm van David.
2Grijp in, HEER! Niemand is nog trouw,
geen mens spreekt nog waarheid.
3Ze beliegen elkaar allemaal,
vals en verraderlijk is hun woord.
4HEER, snijd hun valse tongen af,
snoer de monden vol grootspraak
5die zeggen: 'Met onze tong zijn we sterk,
onze mond helpt ons, wie kan ons aan?'
6Zwakken en armen zuchten onder het geweld -
'Om hen sta ik op,' zegt de HEER,
'ik breng de redding die zij verlangen.'
7De woorden van de HEER zijn zuiver
als zilver, gesmolten in de smeltkuil,
gelouterd tot zevenmaal toe.
8Behoed hen, HEER,
bescherm hen steeds tegen dat volk.
9Overal sluipen verraders rond
en onder de mensen verbreidt zich het kwaad.
#13
1Voor de koorleider. Een psalm van David.
2Hoe lang nog, HEER, zult u mij vergeten,
hoe lang nog verbergt u voor mij uw gelaat?
3Hoe lang nog wordt mijn ziel gekweld door zorgen
en mijn hart door verdriet overstelpt, dag aan dag?
Hoe lang nog houdt mijn vijand de overhand?
4Zie mij, antwoord mij, HEER, mijn God!
Verlicht mijn ogen, dat ik niet in doodsslaap wegzink.
5Laat mijn vijand niet roepen: 'Ik heb hem verslagen,'
mijn belagers niet juichen omdat ik bezwijk.
6Ik vertrouw op uw liefde:
mijn hart zal juichen omdat u redding brengt,
ik zal zingen voor de HEER, hij heeft mij geholpen.
#14
1Voor de koorleider. Van David.
Dwazen denken: Er is geen God.
Verdorven zijn ze, en gruwelijk hun daden,
geen van hen deugt.
2De HEER kijkt vanuit de hemel naar de mensen
om te zien of er één verstandig is,
één die God zoekt.
3Allen zijn afgedwaald, allen ontaard,
geen van hen deugt, niet één.
4Hebben ze dan geen inzicht, die kwaadstichters?
Ze verslinden mijn volk of het brood is
en roepen de HEER niet aan.
5Nog even, en hen overvalt een hevige angst,
want God is met de rechtvaardigen.
6Lach maar om het vertrouwen van de zwakke -
hij vindt zijn toevlucht bij de HEER.
7Ach, laat uit Sion redding komen voor Israël.
Als de HEER het lot van zijn volk ten goede keert,
zal Jakob juichen, Israël zich verheugen.
#15
1Een psalm van David.
HEER, wie mag gast zijn in uw tent,
wie mag wonen op uw heilige berg?
2Wie de volmaakte weg gaat en doet wat goed is,
wie oprecht de waarheid spreekt.
3Hij doet aan lasterpraat niet mee,
hij benadeelt een ander niet
en drijft niet de spot met zijn naaste.
4Hij veracht wie geen achting waard is,
maar eert wie ontzag heeft voor de HEER.
Zijn eed breekt hij niet, al brengt het hem nadeel,
5voor een lening vraagt hij geen rente,
hij verraadt geen onschuldigen voor geld.
Wie zo doet, komt nooit ten val.
#16
1Een stil gebed van David.
Behoed mij, God, ik schuil bij u.
2Ik zeg  tot de HEER: 'U bent mijn Heer,
mijn geluk, niemand gaat u te boven.'
3Maar tot de goden in dit land,
de machten die ik vereerd heb, zeg ik:
4'Wie u volgt, wacht veel verdriet.'
Ik pleng voor hen geen bloed meer,
niet langer ligt hun naam op mijn lippen.
5HEER, mijn enig bezit, mijn levensbeker,
u houdt mijn lot in handen.
6Een lieflijk land is voor mij uitgemeten,
ik ben verrukt van wat mij is toebedeeld.
7Ik prijs de HEER die mij inzicht geeft,
zelfs in de nacht spreekt mijn geweten.
8Steeds houd ik de HEER voor ogen,
met hem aan mijn zijde wankel ik niet.
9Daarom verheugt zich mijn hart en juicht mijn ziel,
mijn lichaam voelt zich veilig en beschut.
10U levert mij niet over aan het dodenrijk
en laat uw trouwe dienaar het graf niet zien.
11U wijst mij de weg naar het leven:
overvloedige vreugde in uw nabijheid,
voor altijd een lieflijke plek aan uw zijde.
#17
1Een gebed van David.
Luister, HEER, ik vraag om recht,
luister naar mijn smeken,
hoor mijn gebed -
geen leugen komt over mijn lippen.
2Laat van u het oordeel komen,
laat uw oog zien wat juist is.
3Bezoekt u mij in de nacht
en beproeft en peilt u mijn hart,
u zult niets in mijn nadeel vinden,
geen kwaad kwam uit mijn mond.
4Hoe de mensen ook leven,
ik houd mij aan het woord van uw lippen.
De weg van roof en geweld
heb ik altijd gemeden,
5mijn voeten volgden uw spoor,
mijn stappen wankelden niet.
6Ik roep tot u om hulp,
want u geeft mij antwoord.
Wil mij horen, God,
luister naar mijn spreken,
7toon mij de wonderen van uw trouw.
Wie bij u schuilen redt u
van hun tegenstanders, met uw machtige hand.
8Behoed mij als de appel van uw oog,
verberg mij in de schaduw van uw vleugels
9voor de goddelozen die mij geweld aandoen,
voor de vijanden die mij naar het leven staan.
10Hun hart is gevoelloos en gesloten,
hun mond spreekt hoogmoedige taal.
11Ze sluiten mij in waar ik mijn voeten ook zet,
ze houden mij in het oog en hopen op mijn val.
12Mijn vijand is een leeuw, belust op prooi,
een roofdier dat zich schuilhoudt.
13Sta op, HEER,
ga op hem af en druk hem tegen de grond.
Laat uw zwaard mij bevrijden van de goddelozen,
14uw hand, HEER, mij verlossen van die mannen
des doods, die leven voor kortstondig gewin.
Ze mogen hun buik vullen met de straf die hun toekomt,
ze mogen hun kinderen ermee verzadigen,
hun kleinkinderen geven wat ervan overschiet.
15Laat mij, recht gedaan, uw gelaat aanschouwen,
bij het ontwaken mij verzadigen aan uw beeld.
#18
1Voor de koorleider. Van David, de dienaar van de HEER. Hij sprak de woorden van dit lied tot de HEER toen de HEER hem aan de greep van zijn vijanden had ontrukt, ook aan die van Saul. 2Hij zei:
Ik heb u lief, HEER, mijn sterkte,
3HEER, mijn rots, mijn vesting, mijn bevrijder,
God, mijn steenrots, bij u kan ik schuilen,
mijn schild, kracht die mij redt, mijn burcht.
4Ik roep: 'Geloofd zij de HEER,'
want ik ben van mijn vijanden verlost.
5Mij omsloten de banden van de dood,
de kolkende afgrond joeg mij angst aan,
6de banden van het dodenrijk omklemden mij,
op mijn weg lagen de valstrikken van de dood.
7In mijn nood riep ik tot de HEER,
ik schreeuwde naar mijn God om hulp.
In zijn paleis hoorde hij mijn stem,
mijn roepen bereikte zijn oren.
8Toen schudde en schokte de aarde,
de bergen trilden op hun grondvesten,
beefden omdat hij vlamde van woede,
9rook steeg op uit zijn neus,
verterend vuur kwam uit zijn mond,
hij spuwde hete as.
10Hij schoof de hemel open en daalde af,
duisternis onder zijn voeten,
11hij besteeg de cherub en vloog,
zwevend op de vleugels van de wind.
12Hij maakte van het donker zijn schuilplaats,
trok een tent om zich heen
van duister water, dichte wolken.
13Een vuurgloed ging voor hem uit,
wolken joegen voort, hagel en gloeiende as.
14De donder van de HEER klonk aan de hemel,
de Allerhoogste verhief zijn stem:
hagel en gloeiende as.
15Hij schoot zijn pijlen en sloeg de vijanden uiteen,
wierp zijn bliksemschichten en verdreef hen.
16De beddingen van het water werden zichtbaar,
de grondvesten van de wereld kwamen bloot
door uw dreigende blik, HEER,
door de briesende adem uit uw neus.
17Hij bood hulp van omhoog, greep mij vast
en trok mij op uit de woeste wateren,
18ontrukte mij aan mijn machtige vijand,
aan mijn haters, die sterker waren dan ik.
19Op de dag van mijn ondergang vielen zij aan,
maar de HEER was mij tot steun.
20Hij leidde mij weg uit de nood en gaf mij ruimte,
bevrijdde mij, omdat hij mij liefhad.
21De HEER heeft mijn onschuld vergolden,
mij beloond voor mijn reine handen:
22ik volgde de wegen die de HEER had gewezen
en werd mijn God niet ontrouw,
23zijn voorschriften hield ik voor ogen,
zijn wetten wees ik nooit af.
24Ik was hem volkomen toegewijd
en hoedde mij steeds voor het kwaad,
25daarom heeft de HEER mijn onschuld beloond,
hij zag mijn reine handen.
26U bent trouw voor de trouwe,
volmaakt voor de volmaakte,
27zuiver voor de zuivere,
maar voor de sluwe ongrijpbaar.
28U bent de redder van het vertrapte volk,
wie zich hoog wanen, brengt u ten val.
29U bent het die mijn lamp doet schijnen,
u, HEER, mijn God, verlicht mijn duisternis,
30met u storm ik af op een legerbende,
met mijn God beklim ik de hoogste muur.
31Gods weg is volmaakt,
het woord van de HEER is zuiver,
een schild is hij
voor allen die bij hem schuilen.
32Wie anders is God dan de HEER,
wie anders een rots dan onze God?
33De God die mij met kracht omgordt,
leidt mij op een volmaakte weg,
34hij geeft mij voeten snel als hinden,
doet mij op toppen van bergen staan,
35oefent mijn handen voor de strijd -
mijn armen spannen de bronzen boog.
36U was het schild dat mij redde,
uw rechterhand ondersteunde mij,
uw woord maakte mij sterk,
37u baande de weg voor mijn voeten,
ik wankelde niet.
38Ik achtervolgde mijn vijanden, haalde hen in
en keerde niet terug voor ik hen had vernietigd,
39ik verpletterde hen, ze stonden niet meer op,
dood lagen ze onder mijn voeten.
40U hebt mij omgord met kracht voor de strijd,
mijn tegenstanders voor mij doen buigen,
41u liet mij de rug van mijn vijanden zien,
mijn haters, ik roeide ze uit.
42Ze riepen om hulp, maar er was geen redder,
ze riepen de HEER, maar hij antwoordde niet.
43Ik verpulverde hen tot stof in de wind,
veegde hen weg als vuil van de straat.
44U bevrijdde mij van een opstandig volk,
stelde mij aan tot hoofd van de naties.
Een volk dat ik niet kende, onderwierp zich,
45gehoorzaamde mij zodra het van mij hoorde.
Vreemdelingen toonden zich onderdanig,
46vreemde volken verloren hun kracht,
bevend kwamen zij uit hun burchten.
47De HEER leeft, geprezen zij mijn rots,
hoogverheven is God, mijn redder.
48De God die mij wraak liet nemen,
dwong volken op de knieën,
49bevrijdde mij van mijn vijanden,
verhief mij boven mijn tegenstanders,
ontrukte mij aan mannen van geweld.
50Daarom wil ik u prijzen te midden van de volken, HEER,
een loflied zingen tot eer van uw naam.
51Hij schenkt zijn koning grote overwinningen,
betoont zich trouw aan zijn gezalfde,
aan David en zijn nageslacht, voor altijd.
#19
1Voor de koorleider. Een psalm van David.
2De hemel verhaalt van Gods majesteit,
het uitspansel roemt het werk van zijn handen,
3de dag zegt het voort aan de dag die komt,
de nacht vertelt het door aan de volgende nacht.
4Toch wordt er niets gezegd, geen woord
gehoord, het is een spraak zonder klank.
5Over heel de aarde gaat hun stem,
tot aan het einde van de wereld hun taal.
Daar heeft hij een tent opgeslagen voor de zon:
6een jonge bruidegom die het bruidsbed verlaat,
een held die vrolijk voortrent op zijn weg.
7Aan het ene einde van de hemel komt hij op,
aan het andere einde voltooit hij zijn loop,
niets blijft voor zijn gloed verborgen.
8De wet van de HEER is volmaakt:
levenskracht voor de mens.
De richtlijn van de HEER is betrouwbaar:
wijsheid voor de eenvoudige.
9De bevelen van de HEER zijn eenduidig:
vreugde voor het hart.
Het gebod van de HEER is helder:
licht voor de ogen.
10Het ontzag voor de HEER is zuiver,
houdt stand, voor altijd.
De voorschriften van de HEER zijn waarachtig,
rechtvaardig, geheel en al.
11Ze zijn begeerlijker dan goud,
dan fijn goud in overvloed,
en zoeter dan honing,
dan honing vers uit de raat.
12Uw dienaar laat zich erdoor verlichten,
wie ze opvolgt wordt rijk beloond.
13Maar wie kan al zijn fouten kennen?
Spreek mij vrij van verborgen zonden.
14Bescherm mij, uw dienaar, en laat hoogmoed
niet over mij heersen, dan zal ik volmaakt zijn
en bevrijd van grote zonde.
15Laten de woorden van mijn mond u behagen,
de overpeinzingen van mijn hart u bekoren,
HEER, mijn rots, mijn bevrijder.
#20
1Voor de koorleider. Een psalm van David.
2Moge de HEER u antwoorden in dagen van nood
en de naam van Jakobs God u beschermen,
3moge hij hulp zenden uit zijn heiligdom,
uit Sion u bijstaan.
4Moge hij al uw gaven gedenken,
uw brandoffers welwillend aanvaarden, sela
5moge hij geven wat uw hart verlangt,
en al uw plannen doen slagen.
6Laat ons juichen om uw overwinning,
het vaandel heffen, in de naam van onze God.
Moge de HEER al uw wensen vervullen.
7Dit weet ik zeker:
de HEER schenkt de overwinning aan zijn gezalfde,
hij antwoordt hem uit zijn heilige hemel
met de overwinning door zijn machtige hand.
8Anderen vertrouwen op paarden en wagens,
wij op de naam van de HEER, onze God.
9Anderen buigen en vallen ter aarde,
wij richten ons op en houden stand.
10HEER, schenk de koning de overwinning,
antwoord ons wanneer wij u aanroepen.
#21
1Voor de koorleider. Een psalm van David.
2HEER, uw kracht verblijdt de koning,
luid juicht hij om uw overwinning.
3U gaf hem wat zijn hart verlangde,
het verzoek van zijn lippen wees u niet af. sela
4U nadert hem met rijke zegen
en plaatst op zijn hoofd een gouden kroon.
5Leven heeft hij gevraagd, u hebt het hem gegeven,
lengte van dagen, voor eeuwig en altijd.
6Groot is zijn roem door uw overwinning,
u tooit hem met glans en met glorie,
7u schenkt hem voor altijd uw zegen,
u verblijdt hem met het licht van uw gelaat.
8Ja, de koning vertrouwt op de HEER,
door de trouw van de Allerhoogste wankelt hij niet.
9Uw hand zal uw vijanden slaan,
uw machtige hand uw haters treffen,
10u doet hen branden als vuur in een oven
wanneer u verschijnt.
De HEER zal hen in zijn woede verslinden,
vuur zal hen verteren.
11Hun kinderen zult u op aarde verdelgen,
hun nageslacht uitroeien onder de mensen.
12Al spannen zij tegen u samen,
al zinnen zij op kwaad, ze bereiken niets,
13want u zult hen op de vlucht jagen,
u schiet uw pijlen recht op hen af.
14Verhef u, HEER, in uw kracht,
wij zullen uw macht in liederen bezingen.
#22
1Voor de koorleider. Op de wijs van De hinde van de dageraad. Een psalm van David.
2Mijn God, mijn God,
waarom hebt u mij verlaten?
U blijft ver weg en redt mij niet,
ook al schreeuw ik het uit.
3'Mijn God!' roep ik
overdag, en u antwoordt niet,
's nachts, en ik vind geen rust.
4U bent de Heilige,
die op Israëls lofzangen troont.
5Op u hebben onze voorouders vertrouwd;
zij hebben vertrouwd en u verloste hen,
6tot u geroepen en zij ontkwamen,
op u vertrouwd en zij werden niet beschaamd.
7Maar ik ben een worm en geen mens,
door iedereen versmaad, bij het volk veracht.
8Allen die mij zien, bespotten mij,
ze schudden meewarig het hoofd:
9'Wend je tot de HEER! Laat hij je verlossen,
laat hij je bevrijden, hij houdt toch van je?'
10U hebt mij uit de buik van mijn moeder gehaald,
mij aan haar borsten toevertrouwd,
11bij mijn geboorte vingen uw handen mij op,
van de moederschoot af bent u mijn God.
12Blijf dan niet ver van mij,
want de nood is nabij
en er is niemand die helpt.
13Een troep stieren staat om mij heen,
buffels van Basan omsingelen mij,
14roofzuchtige, brullende leeuwen
sperren hun muil naar mij open.
15Als water ben ik uitgegoten,
mijn gebeente valt uiteen,
mijn hart is als was,
het smelt in mijn lijf.
16Mijn kracht is droog als een potscherf,
mijn tong kleeft aan mijn gehemelte,
u legt mij neer in het stof van de dood.
17Honden staan om mij heen,
een woeste bende sluit mij in,
zij hebben mijn handen en voeten doorboord.
18Ik kan al mijn beenderen tellen.
Zij kijken vol leedvermaak toe,
19verdelen mijn kleren onder elkaar
en werpen het lot om mijn mantel.
20HEER, houd u niet ver van mij,
mijn sterkte, snel mij te hulp.
21Bevrijd mijn ziel van het zwaard,
mijn leven uit de greep van die honden.
22Red mij uit de muil van de leeuw,
bescherm mij tegen de horens van de wilde stier.
U geeft mij antwoord.
23Ik zal uw naam bekendmaken,
u loven in de kring van mijn volk.
24Loof hem, allen die de HEER vrezen,
breng hem eer, kinderen van Jakob,
wees beducht voor hem, volk van Israël.
25Hij veracht de zwakke niet,
verafschuwt niet wie wordt vernederd,
hij wendt zijn blik niet van hem af,
maar hoort zijn hulpgeroep.
26Van u komt mijn lofzang in de kring van het volk,
mijn geloften los ik in bij wie u vrezen.
27De vernederden zullen eten en worden verzadigd.
Zij die hem zoeken, brengen lof aan de HEER.
Voor altijd mogen jullie leven!
28Overal, tot aan de einden der aarde,
zal men de HEER gedenken en zich tot hem wenden.
Voor u zullen zich buigen
alle stammen en volken.
29Want het koningschap is aan de HEER,
hij heerst over de volken.
30Wie op aarde in overvloed leven,
zullen aanzitten en zich voor hem buigen.
Ook zullen voor hem knielen
wie in het graf zijn neergedaald,
wie hun leven niet konden behouden.
31Een nieuw geslacht zal hem dienen
en aan de kinderen vertellen van de Heer;
32aan het volk dat nog geboren moet worden
zal het van zijn gerechtigheid verhalen:
hij is een God van daden.
#23
1Een psalm van David.
De HEER is mijn herder,
het ontbreekt mij aan niets.
2Hij laat mij rusten in groene weiden
en voert mij naar vredig water,
3hij geeft mij nieuwe kracht
en leidt mij langs veilige paden
tot eer van zijn naam.
4Al gaat mijn weg
door een donker dal,
ik vrees geen gevaar,
want u bent bij mij,
uw stok en uw staf,
zij geven mij moed.
5U nodigt mij aan tafel
voor het oog van de vijand,
u zalft mijn hoofd met olie,
mijn beker vloeit over.
6Geluk en genade volgen mij
alle dagen van mijn leven,
ik keer terug in het huis van de HEER
tot in lengte van dagen.
#24
1Van David, een psalm.
Van de HEER is de aarde en alles wat daar leeft,
de wereld en wie haar bewonen,
2hij heeft haar op de zeeën gegrondvest,
op de stromen heeft hij haar verankerd.
3Wie mag de berg van de HEER bestijgen,
wie mag staan op zijn heilige plaats?
4Wie reine handen heeft en een zuiver hart,
zich niet inlaat met leugens
en niet bedrieglijk zweert.
5Zegen zal hij ontvangen van de HEER
en recht verkrijgen van God, zijn redder.
6Dat valt hun ten deel die u zoeken,
die zich tot u wenden - het volk van Jakob. sela
7Hef, o poorten, uw hoofden omhoog,
verhef u, aloude ingangen:
de koning vol majesteit wil binnengaan.
8Wie is die koning vol majesteit?
De HEER, machtig en heldhaftig,
de HEER, heldhaftig in de strijd.
9Hef, o poorten, uw hoofden omhoog,
verhef ze, aloude ingangen:
de koning vol majesteit wil binnengaan.
10Wie is hij, die koning vol majesteit?
De HEER van de hemelse machten,
hij is de koning vol majesteit. sela
#25
1Van David.
Naar u, HEER, gaat mijn verlangen uit,
2mijn God, op u vertrouw ik, maak mij niet te schande,
laat mijn vijanden niet triomferen.
3Zij die op u hopen worden niet beschaamd,
beschaamd worden zij die u achteloos verraden.
4Maak mij, HEER, met uw wegen vertrouwd,
leer mij uw paden te gaan.
5Wijs mij de weg van uw waarheid en onderricht mij,
want u bent de God die mij redt,
op u blijf ik hopen, elke dag weer.
6Denk aan uw barmhartigheid, HEER,
aan uw liefde door de eeuwen heen.
7Denk niet aan de zonden uit mijn jeugd,
maar denk met liefde aan mij
en laat uw goedheid spreken, HEER.
8Goed en rechtvaardig is de HEER:
hij wijst zondaars de weg,
9wie nederig zijn leidt hij in het rechte spoor,
hij leert hun zijn paden te gaan.
10Liefde en trouw zijn de weg van de HEER
voor wie de wetten van zijn verbond onderhouden.
11Vergeef mij, HEER, mijn grote schuld,
omwille van uw naam.
12Aan wie in ontzag voor hem leven,
leert de HEER de rechte weg te kiezen.
13Hun leven verloopt in voorspoed
en hun kinderen zullen het land bezitten.
14De HEER is een vriend van wie hem vrezen,
hij maakt hen vertrouwd met zijn verbond.
15Ik houd mijn oog gericht op de HEER,
hij bevrijdt mijn voeten uit het net.
16Keer u tot mij en wees mij genadig,
ik ben alleen en ellendig.
17Mijn hart is vol van angst,
bevrijd mij uit mijn benauwenis.
18Zie mij in mijn nood, in mijn ellende,
vergeef mij al mijn zonden.
19Zie met hoe velen mijn vijanden zijn,
hoe ze mij dodelijk haten.
20Behoed mij en bevrijd mij,
maak mij niet te schande, want ik schuil bij u.
21Onschuld en oprechtheid mogen mij bewaren,
op u is mijn hoop gevestigd.
22God, verlos Israël,
verlos het van al zijn angsten.
#26
1Van David.
Doe mij recht, HEER,
want zonder dwalen ben ik mijn weg gegaan,
op u, HEER, heb ik vertrouwd,
ik wankelde niet.
2Doorgrond mij, HEER, en ken mij,
peil mijn hart en mijn nieren,
3want uw liefde staat mij voor ogen
en ik bewandel de weg van uw waarheid.
4Met bedriegers zit ik niet aan,
met huichelaars ga ik niet om,
5ik haat de kring van slechte mensen,
met wettelozen wil ik niet aan tafel.
6Ik zal mijn handen in onschuld wassen,
een rondgang maken om uw altaar, HEER,
7om een loflied aan te heffen
en van uw wonderen te verhalen.
8HEER, het huis waar u woont heb ik lief,
de plaats waar uw glorie verblijft.
9Verwerp mij niet met de zondaars,
met mensen die bloed vergieten.
10Aan hun vingers kleeft onrecht,
hun handen zijn met smeergeld gevuld.
11Maar ik ga mijn weg zonder dwalen.
Verlos mij en wees mij genadig.
12Mijn voeten staan op effen grond,
waar uw volk bijeen is, wil ik u prijzen, HEER.
#27
1Van David.
De HEER is mijn licht, mijn behoud,
wie zou ik vrezen?
Bij de HEER is mijn leven veilig,
voor wie zou ik bang zijn?
2Kwaadwilligen kwamen op mij af
om mij levend te verslinden,
mijn vijanden belaagden mij,
maar zij struikelden, zij vielen.
3Al trok een leger tegen mij op,
mijn hart zou onbevreesd zijn,
al woedde er een oorlog tegen mij,
nog zou ik mij veilig weten.
4Ik vraag aan de HEER één ding,
het enige wat ik verlang:
wonen in het huis van de HEER
alle dagen van mijn leven,
om de liefde van de HEER te aanschouwen,
hem te ontmoeten in zijn tempel.
5Hij laat mij schuilen onder zijn dak
op de dag van het kwaad,
hij verbergt mij veilig in zijn tent,
hij tilt mij hoog op een rots.
6Daarom heft zich mijn hoofd
fier boven de vijanden rondom mij,
ik wil offers brengen in zijn tent,
hem juichend offers brengen,
ik wil zingen en spelen voor de HEER.
7Hoor mij, HEER, als ik tot u roep,
wees genadig en antwoord mij.
8Mijn hart zegt u na:
'Zoek mijn nabijheid!'
Uw nabijheid, HEER, wil ik zoeken,
9verberg uw gelaat niet voor mij,
wijs uw dienaar niet af in uw toorn.
U bent mij altijd tot hulp geweest,
verstoot mij niet, verlaat mij niet,
God, mijn behoud.
10Al verlaten mij vader en moeder,
de HEER neemt mij liefdevol aan.
11Wijs mij uw weg, HEER,
leid mij op een effen pad,
bescherm mij tegen mijn vijanden,
12lever mij niet uit aan mijn belagers.
Valse getuigen staan tegen mij op
en dreigen met geweld.
13Mag ik niet verwachten
de goedheid van de HEER te zien
in het land van de levenden?
14Wacht op de HEER,
wees dapper en vastberaden,
ja, wacht op de HEER.
#28
1Van David.
U, HEER, roep ik aan,
mijn rots, houd u niet doof.
Als u blijft zwijgen, word ik
een dode met de doden in het graf.
2Hoor mijn smeekbede
als ik u om hulp roep,
als ik mijn handen ophef
naar het hart van uw heiligdom.
3Ruk mij niet weg met de kwaadwilligen,
met hen die onrecht doen,
die hun vrienden vrede wensen,
maar in hun hart zinnen op kwaad.
4Geef hun wat ze verdienen,
vergeld hun naar hun daden,
naar het werk van hun handen,
laat hen voor hun misdrijven boeten.
5Voor uw daden, HEER, hebben ze geen oog,
noch voor het werk van uw handen.
Breek hen af, bouw hen niet meer op.
6De HEER zij geprezen,
hij heeft mijn smeekbede gehoord.
7De HEER is mijn kracht en mijn schild,
op hem vertrouwde mijn hart,
ik werd geholpen en mijn hart jubelde,
hem wil ik loven in mijn lied.
8De HEER is de kracht van zijn volk,
een burcht van redding voor zijn gezalfde.
9Red het volk dat u toebehoort, zegen het,
wees zijn herder en draag het voor eeuwig.
#29
1Een psalm van David.
Erken de HEER, o goden,
erken de HEER, zijn macht en majesteit,
2erken de HEER, de majesteit van zijn naam,
buig u voor de HEER in zijn heilige glorie.
3De stem van de HEER boven de wateren,
de God vol majesteit doet de donder rollen,
de HEER boven de wijde wateren,
4de stem van de HEER vol kracht,
de stem van de HEER vol glorie.
5De stem van de HEER splijt ceders,
de HEER splijt de ceders van de Libanon.
6Opspringen doet hij de Libanon als een kalf
en de Sirjon als het jong van een wilde stier.
7De stem van de HEER ontbrandt in vurige vlammen,
8de stem van de HEER brengt de woestijn tot beven,
beven doet de HEER de woestijn van Kades.
9De stem van de HEER doet de hinden kalven
en de geiten hun jongen werpen.
Majesteit! roept heel zijn paleis.
10De HEER heeft zijn troon boven de vloed,
ten troon zit de HEER als koning voor eeuwig.
11De HEER zal macht aan zijn volk verlenen,
de HEER zal zijn volk zegenen met vrede.
#30
1Een psalm. Een lied bij de inwijding van de tempel. Van David.
2Hoog wil ik u prijzen, HEER, want u hebt mij gered
en mijn vijand geen reden gegeven tot vreugde.
3HEER, mijn God, ik riep tot u
om hulp en u hebt mij genezen.
4HEER, u trok mij uit het dodenrijk omhoog,
ik daalde af in het graf, maar u hield mij in leven.
5Zing voor de HEER, allen die hem trouw zijn,
loof zijn heilige naam.
6Zijn woede duurt een oogwenk,
zijn liefde een leven lang,
met tranen slapen we 's avonds in,
's morgens staan we juichend op.
7In mijn overmoed dacht ik:
Nooit zal ik wankelen.
8HEER, u had mij lief en ik stond als een machtige berg,
u verborg uw gelaat en ik bezweek van angst.
9U, HEER, roep ik aan,
u, Heer, smeek ik om genade.
10Wat baat het u als ik sterf,
als ik afdaal in het graf?
Kan het stof u soms loven
en getuigen van uw trouw?
11Luister, HEER, en toon uw genade,
HEER, kom mij te hulp.
12U hebt mijn klacht veranderd in een dans,
mijn rouwkleed weggenomen, mij in vreugde gehuld.
13Mijn ziel zal voor u zingen en niet zwijgen.
HEER, mijn God, u wil ik eeuwig loven.
#31
1Voor de koorleider. Een psalm van David.
2Bij u, HEER, schuil ik,
maak mij nooit te schande.
Bevrijd mij en doe mij recht,
3hoor mij,
haast u mij te helpen,
wees voor mij een rots, een toevlucht,
een vesting die mij redding biedt.
4U bent mijn rots, mijn vesting,
u zult mijn gids zijn, mij leiden, tot eer van uw naam,
5mij losmaken uit het net dat voor mij is gespannen,
u bent mijn toevlucht.
6In uw hand leg ik mijn leven,
HEER, trouwe God, u verlost mij.
7Wie armzalige goden vereren - ik haat ze,
ík vertrouw op de HEER.
8Ik zal mij verblijden, juichen over uw trouw,
want u ziet mijn ellende,
u kent de nood van mijn ziel,
9u laat niet toe dat de vijand mij insluit,
u geeft mijn voeten de ruimte.
10Heb erbarmen, HEER,
want ik verkeer in nood,
mijn ogen zijn gezwollen van verdriet,
mijn ziel en mijn lichaam verkwijnen,
11mijn leven verloopt in ellende,
zuchtend slijt ik mijn dagen,
door eigen schuld slinken mijn krachten,
tot op mijn botten teer ik weg.
12Bij allen die mij belagen
wek ik de lachlust,
bij mijn buren nog het meest.
Wie mij kennen zijn verbijsterd,
wie mij zien aankomen op straat
wenden zich af en ontvluchten mij.
13Vergeten ben ik als een dode, weg uit het hart,
afgedankt als gebroken aardewerk.
14Ik hoor de mensen over mij fluisteren,
van alle kanten dreigt gevaar.
Ze steken de hoofden bijeen
en smeden plannen om mij te doden.
15Maar ik vertrouw op u, HEER,
ik zeg: U bent mijn God,
16in uw hand liggen mijn lot en mijn leven, bevrijd mij
uit de greep van mijn vijanden en vervolgers.
17Laat het licht van uw gelaat over mij schijnen,
toon uw trouw en red uw dienaar.
18HEER, u roep ik aan, maak mij niet te schande,
laat de goddelozen te schande staan
en verstommen in het dodenrijk.
19Zwijgen moeten de leugenaars,
die hoogmoedig en vol verachting
rechtvaardige mensen beschuldigen.
20Hoe groot is het geluk
dat u hebt weggelegd voor wie u vrezen,
dat u bereid hebt voor wie schuilen bij u,
heel de wereld zal het zien.
21U verbergt hen in de beschutting van uw gelaat
voor de lagen en listen van mensen,
uw tent biedt hun een schuilplaats
voor de laster van kwade tongen.
22Geprezen zij de HEER om zijn trouw,
hij heeft een wonder voor mij verricht,
hij ontzette mij als een belegerde stad.
23In mijn angst had ik gezegd:
'Ik ben verbannen uit uw ogen,'
maar u hebt mijn smeekbede gehoord
toen ik u om hulp riep.
24Getrouwen van de HEER, heb hem lief.
De HEER behoedt de standvastigen,
voorgoed rekent hij af met de hoogmoedigen.
25Allen die uw hoop vestigt op de HEER:
wees sterk en houd moed.
#32
1Van David, een kunstig lied.
Gelukkig de mens van wie de ontrouw wordt vergeven,
van wie de zonden worden bedekt.
2Gelukkig als de HEER zijn schuld niet telt,
als in zijn geest geen spoor van bedrog is.
3Zolang ik zweeg, teerden mijn botten weg,
kreunend leed ik, de hele dag.
4Zwaar drukte uw hand op mij, dag en nacht,
mijn kracht smolt weg als in de zomerhitte. sela
5Toen beleed ik u mijn zonde,
ik dekte mijn schuld niet toe,
ik zei: 'Ik beken de HEER mijn ontrouw' -
en u vergaf mij mijn zonde, mijn schuld. sela
6Laten uw getrouwen dus tot u bidden
als zij in zichzelf een zonde vinden.
Stormt dan een vloed van water aan,
die zal hen niet bereiken.
7Bij u ben ik veilig, u behoedt mij in de nood
en omringt mij met gejuich van bevrijding. sela
8'Ik geef inzicht en wijs de weg die je moet gaan.
Ik geef raad, op jou rust mijn oog.
9Wees niet redeloos als paarden of ezels
die met bit en toom worden bedwongen,
dan zal geen kwaad je treffen.'
10Een slecht mens heeft veel leed te verduren,
maar wie op de HEER vertrouwt wordt met liefde omringd.
11Verheug u in de HEER, rechtvaardigen, en juich,
zing het uit, allen die oprecht zijn van hart.
#33
1Juich, rechtvaardigen, voor de HEER,
de oprechten moeten hem loven.
2Huldig de HEER bij de klank van de lier,
speel voor hem op de tiensnarige harp.
3Zing voor hem een nieuw lied,
speel en zing met overgave.
4Oprecht is het woord van de HEER,
alles wat hij doet is betrouwbaar.
5Hij heeft recht en gerechtigheid lief,
van de trouw van de HEER is de aarde vervuld.
6Door het woord van de HEER is de hemel gemaakt,
door de adem van zijn mond het leger der sterren.
7Hij verzamelt het zeewater en sluit het in,
hij bergt de oceanen in schatkamers weg.
8Laat heel de aarde vrezen voor de HEER,
en wie de wereld bewonen hem duchten,
9want hij sprak en het was er,
hij gebood en daar stond het.
10De HEER doet de plannen van volken teniet,
hij verijdelt wat naties beramen,
11maar het plan van de HEER houdt eeuwig stand,
wat hij beraamt, blijft van geslacht tot geslacht.
12Gelukkig het volk dat de HEER als zijn God heeft,
de natie die hij verkoos als de zijne.
13Uit de hemel ziet de HEER omlaag
en slaat hij de sterveling gade.
14Vanaf zijn troon houdt hij het oog
op allen die de aarde bewonen.
15Hij die de harten van allen vormt,
hij doorziet al hun daden.
16Koningen winnen niet door een machtig leger,
brute kracht redt krijgsheren niet.
17Van geen nut zijn paarden voor de overwinning,
hoe sterk ook, ze bieden geen uitkomst.
18Het oog van de HEER rust op wie hem vrezen
en hopen op zijn trouw:
19hij zal hen redden in doodsgevaar,
bij hongersnood zal hij hun leven sparen.
20Wij verwachten vol verlangen de HEER,
hij is onze hulp en ons schild.
21Ja, om hem is ons hart verblijd,
op zijn heilige naam vertrouwen wij.
22Schenk ons uw trouw, HEER,
op u is al onze hoop gevestigd.
#34
1Van David, toen hij zich aan het hof van Abimelech als een krankzinnige voordeed en pas wegging toen deze hem verjoeg.
2De HEER wil ik prijzen, elk uur van de dag,
mijn mond is altijd vol van zijn lof.
3Laat mijn leven een loflied zijn voor de HEER,
de nederigen zullen het met vreugde horen.
4Roem met mij de grootheid van de HEER,
sluit u aan om zijn naam te verheffen.
5Ik zocht de HEER en hij gaf antwoord,
hij heeft mij van alle angst bevrijd.
6Wie naar hem opzien, stralen van vreugde,
schaamte zal hun gezicht niet kleuren.
7In mijn verdrukking riep ik tot de HEER,
hij heeft geluisterd en mij uit de nood gered.
8De engel van de HEER waakt
over wie hem vrezen, en bevrijdt hen.
9Proef, en geniet de goedheid van de HEER,
gelukkig de mens die bij hem schuilt.
10Vromen, heb ontzag voor de HEER:
wie hem vreest lijdt geen gebrek.
11Jonge leeuwen lopen hongerig rond,
wie de HEER zoekt, ontbreekt het aan niets.
12Kom, kinderen, luister naar mij,
ik leer je ontzag voor de HEER.
13Hebben jullie het leven lief,
wil je goede jaren genieten?
14Behoed dan je tong voor het kwaad,
je lippen voor woorden van bedrog.
15Mijd het kwade, doe wat goed is,
streef naar vrede, jaag die na.
16Het oog van de HEER rust op de rechtvaardigen,
zijn oor luistert naar hun hulpgeroep.
17Toornig ziet de HEER wie kwaad doen aan,
hij wist hun namen op aarde uit.
18De HEER hoort de kreten van de rechtvaardigen,
hij bevrijdt hen uit de nood,
19gebroken mensen is de HEER nabij,
hij redt wie zwaar wordt getroffen.
20Al blijft de rechtvaardige niets bespaard,
de HEER zal hem steeds weer bevrijden.
21Hij waakt zelfs over zijn beenderen,
niet één ervan wordt verbrijzeld.
22Een slecht mens komt om door eigen kwaad,
wie een rechtvaardige haat zal boeten,
23de HEER redt het leven van zijn dienaren,
nooit zal boeten wie schuilt bij hem.
#35
1Van David.
Bestrijd, HEER, wie mij bestrijden,
vecht tegen wie mij bevechten,
2wapen u, grijp het schild,
sta op om mij te helpen!
3Zwaai met uw speer en strijdbijl
en werp ze naar mijn achtervolgers.
Zeg tegen mij:
'Ik ben het die je redt.'
4Dat beschaamd en vernederd worden
wie mij naar het leven staan,
dat eerloos terugdeinzen
wie mij kwaad willen doen.
5Laten zij verwaaien als kaf in de wind
wanneer de engel van de HEER hen opjaagt,
6laat hun weg donker en glad zijn
wanneer de engel van de HEER hen vervolgt.
7Zonder reden hebben ze een net gespannen,
zonder reden een kuil voor mij gegraven.
8Laat hen ten onder gaan voor zij het weten,
verstrikt raken in hun eigen netten
en zelf de ondergang tegemoet gaan.
9Dan zal ik juichen om de HEER,
mij verheugen over de redding die hij brengt.
10Uit de grond van mijn hart zal ik zeggen:
'HEER, wie is aan u gelijk?
U bevrijdt de zwakken van hun onderdrukkers,
de zwakken en de armen van hun uitbuiters.'
11Valse getuigen staan tegen mij op
en vragen mij naar wat ik niet weet.
12Ze vergelden goed met kwaad,
ik voel mij van ieder verlaten.
13Waren zij ziek, ik trok een boetekleed aan,
en bleef mijn gebed onverhoord,
ik pijnigde mij door te vasten.
14Ik liep rond als waren zij vrienden, broers,
ik ging in het zwart gehuld en liep gebogen
als iemand die rouwt om zijn moeder.
15Maar toen ik dreigde te vallen, verheugden zij zich,
ze liepen te hoop en sloegen me onverwachts neer,
ze hadden me willen verscheuren,
16die bende godvergeten spotters
met een grijns op hun gezicht.
17Heer, hoe lang nog blijft u toezien?
Behoed mij voor hun moordlust,
red mijn kostbaar leven van die leeuwen.
18Dan zal ik u prijzen in de gemeenschap,
u loven waar heel uw volk bijeen is.
19Gun mijn vijanden, die valsaards, geen leedvermaak,
mijn redeloze haters geen blik van triomf,
20want het woord vrede kennen zij niet,
en tegen de weerlozen in het land
smeden zij bedrieglijke plannen.
21Ze roepen spottend,
hun mond wijd open:
'Zie hém daar!'
22U hebt het gezien, HEER, zwijg dan niet,
mijn Heer, houd u niet ver van mij.
23Verhef u, ontwaak, mijn God en mijn Heer,
verdedig mij, vecht voor mijn zaak.
24Doe mij recht, HEER, mijn God,
u bent rechtvaardig,
sta niet toe dat ze zich om mij vermaken,
25laat hen niet kunnen denken:
'Dit is wat we wilden.'
Laat hen niet kunnen zeggen:
'We hebben hem verslonden.'
26Dat beschaamd staan en vernederd
wie zich verheugen op mijn ondergang.
Dat met schaamte en schande bedekt worden
wie zich boven mij verheffen.
27Dat van vreugde juichen
wie willen dat mij recht wordt gedaan.
Laat hen gedurig mogen zeggen:
'Groot is de HEER,
vrede wil hij voor zijn dienaar.'
28Van uw gerechtigheid zal mijn tong spreken,
van uw roem wil ik zingen, dag aan dag.
#36
1Voor de koorleider. Van David, de dienaar van de HEER.
2De zonde spreekt tot de goddeloze, diep in zijn hart  -
angst voor God kent hij niet.
3De zonde sust zijn geweten in slaap -
geen besef van schuld, geen afkeer van het kwaad.
4Hij spreekt woorden van onheil en bedrog
en blijft ver van wat wijs en goed is,
5op zijn bed bedenkt hij verderfelijke plannen,
hij betreedt een verkeerde weg
en het kwade verwerpt hij niet.
6HEER, hoog als de hemel is uw liefde,
tot in de wolken reikt uw trouw,
7uw gerechtigheid is als de machtige bergen,
uw rechtvaardigheid als de wijde oceaan:
u, HEER, bent de redder van mens en dier.
8Hoe kostbaar is uw liefde, God!
In de schaduw van uw vleugels schuilen de mensen,
9zij laven zich aan de overvloed van uw huis,
u lest hun dorst met een stroom van vreugden,
10want bij u is de bron van het leven,
door úw licht zien wij licht.
11Toon aan uw getrouwen gedurig uw liefde,
aan de oprechten van hart uw gerechtigheid.
12Laat de voet van hoogmoedigen mij niet vertrappen,
de hand van goddelozen mij niet verjagen.
13Daar liggen zij die verderf zaaiden - gevallen,
neergestoten, zonder kracht om op te staan.
#37
1Van David.
Erger je niet aan slechte mensen,
wees niet jaloers op wie kwaad doen,
2zij verdorren snel als gras,
zij verwelken als het jonge groen.
3Vertrouw op de HEER en doe het goede,
bewoon het land en leef er veilig.
4Zoek je geluk bij de HEER,
hij zal geven wat je hart verlangt.
5Leg je leven in de handen van de HEER,
vertrouw op hem, hij zal dit voor je doen:
6het recht zal dagen als het morgenlicht,
de gerechtigheid stralen als de middagzon.
7Blijf kalm en wacht op de HEER,
erger je niet aan wie slaagt in het leven,
aan wie met listen te werk gaat.
8Wind je niet op, laat je woede varen,
erger je niet, dat brengt maar onheil.
9Slechte mensen worden verdelgd,
wie hopen op de HEER, zullen het land bezitten.
10Nog even, en verdwenen is de zondaar,
je kijkt waar hij is, maar vindt hem niet.
11Wie nederig zijn, zullen het land bezitten
en gelukkig leven in overvloed en vrede.
12De zondaar belaagt de rechtvaardige
met een grijns op zijn gezicht.
13Maar de Heer lacht hem uit
en ziet de dag al van zijn ondergang.
14Zondaars trekken hun zwaard
en spannen hun boog,
om zwakken en armen te doden,
om af te slachten wie eerlijk hun weg gaan.
15Maar het zwaard dringt in hun eigen hart
en hun bogen worden gebroken.
16Beter het weinige dat een rechtvaardige heeft
dan de rijkdom van talloze zondaars.
17De macht van de zondaars wordt gebroken,
maar de HEER zal de rechtvaardigen steunen.
18De HEER trekt zich het lot van onschuldigen aan,
hun bezit blijft voor eeuwig behouden.
19Zij worden niet teleurgesteld in kwade dagen,
in tijden van hongersnood hebben zij te eten.
20De zondaars zullen ten onder gaan,
de vijanden van de HEER verdwijnen
als bloemen in het veld, verdwijnen als rook.
21De zondaar vraagt te leen en brengt niet terug,
de rechtvaardige geeft, uit mededogen.
22Gods gezegenden zullen het land bezitten,
de vervloekten worden verdelgd.
23Wie de HEER welgevallig is,
mag zijn weg gaan met vaste tred.
24Al komt hij ten val, hij blijft niet liggen,
want de HEER richt hem op.
25Ooit was ik jong, nu ben ik oud,
en nooit zag ik dat een rechtvaardige werd verlaten,
nooit zag ik zijn kinderen zoeken naar brood;
26hij is vol mededogen en leent uit, elke dag,
voor zijn kinderen is hij een zegen.
27Mijd het kwade en doe het goede,
en je zult voor eeuwig wonen in het land,
28want de HEER heeft gerechtigheid lief,
wie hem trouw zijn, verlaat hij niet.
Zij blijven voor eeuwig behouden,
maar het nageslacht van zondaars wordt verdelgd.
29De rechtvaardigen zullen het land bezitten
en het bewonen, hun leven lang.
30De mond van de rechtvaardige spreekt wijsheid,
zijn tong spreekt gerechtigheid,
31hij draagt de wet van God in zijn hart
en zijn voeten struikelen niet.
32De zondaar loert op de rechtvaardige
en zoekt een kans om hem te doden,
33maar de HEER laat zijn dienaar niet los:
wordt hij aangeklaagd, vrijspraak zal volgen.
34Vestig je hoop op de HEER
en blijf op de weg die hij wijst,
hij zal je aanzien geven en grondbezit,
je zult beleven dat zondaars worden verdelgd.
35Ik heb een zondaar gezien, een uitbuiter,
hij groeide uit als een woekerende laurier;
36op een dag was hij verdwenen,
ik zocht hem en ik vond hem niet.
37Zie de onschuldigen, kijk naar de oprechten:
wie vredelievend zijn hebben de toekomst.
38Maar zondaars worden verdelgd,
er is geen toekomst voor een slecht mens.
39De rechtvaardigen vinden redding bij de HEER,
hij is hun toevlucht in tijden van nood.
40De HEER heeft hen altijd geholpen en bevrijd,
hij bevrijdt hen ook nu van de zondaars, hij redt hen,
want zij schuilen bij hem.
#38
1Een psalm van David, een dringend gebed.
2Wees niet vertoornd, HEER, straf mij niet,
bedwing uw woede, sla mij niet.
3Diep zijn uw pijlen in mij gedrongen,
zwaar is uw hand op mij neergedaald.
4Door uw toorn is niets aan mijn lichaam nog gaaf,
door mijn zonden is niets van mijn gebeente nog heel.
5Mijn schuld steekt hoog boven mij uit,
als een zware last, te zwaar om te dragen.
6Mijn wonden zweren en stinken
vanwege mijn lichtzinnig leven.
7Ik loop gebogen, diep gebukt,
ik ga in het zwart gehuld, dag in dag uit.
8In mijn lendenen woedt de koorts,
niets aan mijn lichaam is nog gaaf,
9ik ben uitgeput, gebroken,
met bonzend hart schreeuw ik het uit.
10Heer, al mijn verlangens zijn u bekend,
mijn zuchten is u niet verborgen,
11mijn hart gaat tekeer, mijn kracht ebt weg,
mijn ogen verliezen hun glans.
12Mijn liefste vrienden ontlopen mijn leed,
wie mij na staan, houden zich ver van mij.
13Mijn belagers lokken mij in de val,
wie mijn ongeluk willen, spreken dreigende taal,
dag in dag uit verspreiden ze leugens.
14Maar ik houd mij doof en wil niet horen,
ik doe als een stomme mijn mond niet open,
15ik ben als iemand die niet kan horen,
geen verweer komt uit mijn mond.
16Want op u, HEER, hoop ik,
van u komt antwoord, mijn Heer en mijn God.
17Ik denk: Laten ze niet om mij lachen,
niet triomferen nu mijn voet wankelt.
18Want ik ben de ondergang nabij
en altijd vergezelt mij de pijn.
19Ik wil u mijn schuld belijden,
door mijn zonden word ik gekweld.
20Maar mijn vijanden leven, zij zijn sterk,
zij zijn met velen en blind is hun haat.
21Ze vergelden goed met kwaad
en vallen mij aan, al zoek ik het goede.
22Verlaat mij niet, HEER,
mijn God, blijf niet ver van mij.
23Haast u mij te helpen,
Heer, u bent mijn redding.
#39
1Voor de koorleider. Voor Jedutun. Een psalm van David.
2Ik had mij voorgehouden: Ik moet mij beheersen
en mijn tong voor zonde behoeden,
mijn mond met een muilband bedwingen
te midden van mensen zonder God of gebod.
3En ik zei dan ook niets, geen woord,
ik zweeg en vond geen verlichting,
ik voelde steeds heviger pijn.
4Het brandde in mijn binnenste,
bij mijn zuchten laaide een vuur op
en mijn tong begon te spreken:
5'Geef mij weet van mijn einde, HEER,
van de maat van mijn levensdagen,
laat mij weten hoe vergankelijk ik ben.
6U maakte mijn dagen een handbreed lang,
mijn levensduur is niets in uw ogen,
niet meer dan lucht is het bestaan van een mens, sela
7niet meer dan een schaduw zijn levenspad,
niet meer dan lucht wat hij rusteloos najaagt,
hij vergaart en weet niet wie het toevalt.'
8Wat heb ik dan te verwachten, Heer?
Mijn hoop is alleen op u gevestigd.
9Bevrijd mij van al mijn zonden,
bespaar mij de hoon van dwazen.
10Ik zei niets, opende mijn mond niet,
want u was het die mij dit alles aandeed.
11Houd op mij nog langer te kwellen,
ik bezwijk onder de slagen van uw hand.
12U kastijdt de mens als straf voor zijn zonde,
als een mot vreet u weg wat hij begeert,
niet meer dan lucht is een mens. sela
13Hoor mijn gebed, HEER,
luister naar mijn hulpgeroep,
wees niet doof voor mijn verdriet,
want een vreemdeling ben ik, bij u te gast
zoals ook mijn voorouders waren.
14Wend uw straffende blik van mij af,
dan beleef ik nog vreugde
voordat ik heenga en niet meer ben.
#40
1Voor de koorleider. Van David, een psalm.
2Vol verlangen heb ik op de HEER gewacht
en hij boog zich naar mij toe,
hij heeft mijn roep om hulp gehoord.
3Hij trok mij uit de kuil van het graf,
uit de modder, uit het slijk.
Hij zette mij neer op een rots,
een vaste grond voor mijn voeten.
4Hij gaf mij een nieuw lied in de mond,
een lofzang voor onze God.
Mogen velen het zien vol ontzag
en vertrouwen op de HEER.
5Gelukkig de mens
die vertrouwt op de HEER
en zich niet keert tot hoogmoedigen,
tot hen die verstrikt zijn in leugens.
6Veel wonderen hebt u verricht,
veel goeds voor ons besloten,
HEER, mijn God.
Niemand is te vergelijken met u!
Wil ik erover spreken, ervan verhalen,
het is te veel om op te sommen.
7Offers en gaven verlangt u niet,
brand- en reinigingsoffers vraagt u niet.
Nee, u hebt mijn oren voor u geopend
8en nu kan ik zeggen: 'Hier ben ik,
over mij is in de boekrol geschreven.'
9Uw wil te doen, mijn God, verlang ik,
diep in mij koester ik uw wet.
10Wanneer het volk bijeen is,
spreek ik over uw rechtvaardigheid,
ik houd mijn lippen niet gesloten,
u weet het, HEER.
11Ik zwijg niet over uw goedheid,
maar getuig van uw trouw en uw hulp.
In de kring van het volk verheel ik niet
hoe liefdevol, hoe trouw u bent.
12U, HEER,
u weigert mij uw ontferming niet,
uw liefde en uw trouw
zullen mij steeds bewaren,
13ook nu rampen mij omringen,
talloos vele,
nu mijn zonden mij achtervolgen
en ik geen uitweg zie,
nu ze talrijker zijn dan de haren op mijn hoofd
en de moed mij is ontzonken.
14Wil uitkomst brengen, HEER,
HEER, kom mij haastig te hulp.
15Laat beschaamd en vernederd worden
wie mij naar het leven staan,
met schande terugwijken
wie mijn ongeluk zoeken,
16van schaamte verstommen
wie de spot met mij drijven.
17Wie bij u hun geluk zoeken
zullen lachen en vrolijk zijn,
wie van u hun redding verwachten
zullen steeds weer zeggen:
'Groot is de HEER.'
18Ik ben arm en zwak,
Heer, denk aan mij.
U bent mijn helper, mijn bevrijder,
mijn God, wacht niet langer.
#41
1Voor de koorleider. Een psalm van David.
2Gelukkig wie zorgt voor de armen;
in kwade dagen zal de HEER hem uitkomst geven,
3de HEER zal hem beschermen en in leven houden,
men prijst hem gelukkig in het hele land.
'Lever hem niet uit aan zijn vijanden!'
4Op zijn ziekbed zal de HEER hem tot steun zijn.
'Hoe lang hij ook ziek ligt, u keert zijn lot ten goede.'
5Ik zeg: 'HEER, wees mij genadig,
genees mij, ik heb tegen u gezondigd.'
6Mijn vijanden verwensen mij, ze zeggen:
'Wanneer sterft hij en verdwijnt zijn naam?'
7Wie mij bezoekt, heeft mooie woorden,
maar zijn hart is vol kwade gedachten;
staat hij buiten, hij spreekt ze uit.
8Wie mij haten hopen het ergste voor mij
en fluisteren aan mijn bed tegen elkaar:
9'Een dodelijke kwaal heeft hem geveld,
wie zo ziek ligt, staat nooit meer op.'
10Zelfs mijn beste vriend,
op wie ik vertrouwde, die at van mijn brood,
heeft zich tegen mij gekeerd.
11Toon mij, HEER, uw genade en laat mij opstaan,
dan zal ik hun geven wat ze verdienen.
12Hieraan zal ik weten dat u mij liefhebt:
als mijn vijand niet langer juicht,
13als u mij bijstaat, omdat ik onschuldig ben,
en mij voorgoed laat wonen in uw nabijheid.
14Geprezen zij de HEER, de God van Israël,
van eeuwigheid tot eeuwigheid.
Amen, amen.
#42
1Voor de koorleider. Een kunstig lied van de Korachieten.
2Zoals een hinde smacht
naar stromend water,
zo smacht mijn ziel
naar u, o God.
3Mijn ziel dorst naar God,
naar de levende God,
wanneer mag ik nader komen
en Gods gelaat aanschouwen?
4Tranen zijn mijn brood,
bij dag en bij nacht,
want heel de dag hoor ik zeggen:
'Waar is dan je God?'
5Weemoed vervult mijn ziel
nu ik mij herinner hoe
ik meeliep in een dichte stoet
en optrok naar het huis van God -
een feestende menigte,
juichend en lovend.
6Wat ben je bedroefd, mijn ziel,
en onrustig in mij.
Vestig je hoop op God,
eens zal ik hem weer loven,
mijn God die mij ziet en redt.
7Mijn ziel is bedroefd,
daarom denk ik aan u,
hier in het land van de Jordaan,
bij de Hermon, op de top van de Misar.
8De roep van vloed naar vloed,
de stem van uw waterstromen -
al uw golven slaan
zwaar over mij heen.
9Overdag bewijst de HEER mij zijn liefde,
's nachts klinkt een lied in mij op,
een gebed tot de God van mijn leven.
10Tot God, mijn rots, wil ik zeggen:
'Waarom vergeet u mij,
waarom ga ik gehuld in het zwart,
door de vijand geplaagd?'
11Mij gaat door merg en been
de hoon van mijn belagers,
want ze zeggen heel de dag:
'Waar is dan je God?'
12Wat ben je bedroefd, mijn ziel,
en onrustig in mij.
Vestig je hoop op God,
eens zal ik hem weer loven,
mijn God die mij ziet en redt.
#43
1Verschaf mij recht, o God,
vecht voor mijn zaak.
Bescherm mij tegen
een liefdeloos volk, vol list en bedrog.
2U bent toch mijn God, mijn toevlucht,
waarom wijst u mij af,
waarom ga ik gehuld in het zwart,
door de vijand geplaagd?
3Zend uw licht en uw waarheid,
laten zij mij geleiden
en brengen naar uw heilige berg,
naar de plaats waar u woont.
4Dan zal ik naderen tot het altaar van God,
tot God, mijn hoogste vreugde.
Dan zal ik u loven bij de lier,
God, mijn God.
5Wat ben je bedroefd, mijn ziel,
en onrustig in mij.
Vestig je hoop op God,
eens zal ik hem weer loven,
mijn God die mij ziet en redt.
#44
1Voor de koorleider. Van de Korachieten, een kunstig lied.
2God, met eigen oren hebben wij het gehoord,
onze voorouders vertelden het ons door:
de daden die u verrichtte in hun dagen,
in de dagen van weleer.
3Om hén te planten hebt u volken verdreven,
naties verslagen om ruimte te geven aan hén.
4Zij verkregen het land niet met het zwaard,
niet hun eigen kracht heeft hen gered,
maar uw rechterhand, uw arm,
het licht van uw gelaat. U had hen lief.
5U, God, bent mijn koning,
u beveelt de redding van Jakob.
6Met u stoten wij onze belagers neer,
met uw naam vertrappen wij onze tegenstanders.
7Het is niet mijn boog waarop ik vertrouw,
niet mijn zwaard dat mij redt,
8u hebt ons gered van onze belagers,
u liet onze haters beschaamd staan.
9God, wij loven u dag na dag,
uw naam zullen wij altijd prijzen. sela
10Toch hebt u ons nu verstoten en vernederd:
u trok niet ten strijde met onze legers,
11u deed ons wijken voor onze belagers,
onze haters roofden ons leeg.
12U hebt ons als slachtvee uitgeleverd,
ons onder vreemde volken verstrooid,
13u hebt uw volk van de hand gedaan,
veel bracht de verkoop u niet op.
14U hebt ons het mikpunt van spot gemaakt,
onze naburen smaden en honen ons,
15u hebt ons bij de volken belachelijk gemaakt,
ze schudden meewarig het hoofd.
16Heel de dag moet ik mijn schande dragen,
het schaamrood bedekt mijn gezicht
17als ik de vijand hoor spotten en sarren,
hem vol wraakzucht zie staan.
18Dit is ons overkomen, maar wij zijn u niet vergeten,
uw verbond verloochenden wij niet,
19ons hart keerde zich niet van u af,
onze voeten weken niet van uw pad.
20Toch hebt u ons naar de jakhalzen verbannen
en ons met diepe duisternis bedekt.
21Hadden wij de naam van onze God vergeten,
onze handen uitgestrekt naar een vreemde god,
22zou God dit niet hebben ontdekt?
Hij kent de geheimen van ons hart.
23Toch worden wij dag na dag om u gedood
en afgevoerd als schapen voor de slacht.
24Word wakker, Heer, waarom slaapt u?
Ontwaak! Verstoot ons niet voor eeuwig.
25Waarom verbergt u uw gelaat,
waarom vergeet u onze ellende, onze nood?
26Onze ziel ligt neergebogen in het stof,
ons lichaam vastgekleefd aan de aarde.
27Sta op, kom ons te hulp,
verlos ons, omwille van uw trouw.
#45
1Voor de koorleider. Op de wijs van De lelies. Van de Korachieten, een kunstig lied. Een liefdeslied.
2In mijn hart wellen de juiste woorden op,
mijn gedicht spreek ik uit voor de koning,
mijn tong is de stift van een vaardige schrijver.
3U bent de mooiste van alle mensen
en lieflijkheid vloeit van uw lippen -
God heeft u voor altijd gezegend.
4Gord uw zwaard aan de heup, o held,
het teken van uw majesteit en glorie.
5Treed op in uw glorie en begin de strijd
voor waarheid, deemoed en recht.
Laat uw hand geduchte daden verrichten.
6Uw pijlen zijn gescherpt en treffen
de vijanden van de koning in het hart.
Volken vallen dood voor u neer.
7Uw troon is voor eeuwig en altijd, o god,
de scepter van het recht is uw koningsscepter,
8u hebt gerechtigheid lief en haat het kwaad.
Daarom heeft God, uw God, u gezalfd
met vreugdeolie, als geen van uw gelijken.
9Uw gewaden geuren naar mirre, aloë en kaneel,
muziek die u verblijdt, klinkt uit ivoren paleizen,
10juwelen sieren de dochters van koningen,
rechts van u staat de koningin, getooid met goud uit Ofir.
11Luister, dochter, zie en hoor,
vergeet uw volk en het huis van uw vader.
12Begeert de koning uw schoonheid,
buig voor hem, hij is uw heer.
13Dochter van Tyrus, met geschenken
zoeken de rijksten van het volk uw gunst.
14Stralend wacht de koningsdochter binnen,
van goudbrokaat is haar mantel.
15Een kleurige stoet brengt haar naar de koning,
in haar gevolg de meisjes, haar vriendinnen.
Zij worden naar hem toe gebracht;
16begeleid door gejuich en vreugdezang
gaan zij het paleis van de koning binnen.
17Uw zonen volgen uw voorouders op,
u laat hen heersen over heel het land.
18Ik zal uw naam bezingen, geslacht na geslacht,
alle volken zullen u prijzen, eeuwig en altijd.
#46
1Voor de koorleider. Van de Korachieten. Op de wijs van De jonge vrouwen. Een lied.
2God is voor ons een veilige schuilplaats,
een betrouwbare hulp in de nood.
3Daarom vrezen wij niet, al wankelt de aarde
en storten de bergen in het diepst van de zee.
4Laat de watervloed maar kolken en koken,
de hoge golven de bergen doen beven. sela
5Een rivier, wijd vertakt, verblijdt de stad van God,
de heilige woning van de Allerhoogste.
6Met God in haar midden stort zij niet in,
vroeg in de morgen komt God haar te hulp.
7Volken roeren zich, rijken storten ineen,
zijn donderstem klinkt - de aarde siddert.
8De HEER van de hemelse machten is met ons,
onze burcht is de God van Jakob. sela
9Kom en zie wat de HEER heeft gedaan,
verbijsterend is wat hij op aarde verricht:
10wereldwijd bant hij oorlogen uit,
bogen breekt hij, lansen verbrijzelt hij,
wagens verbrandt hij in het vuur.
11'Staak de strijd, en erken dat ik God ben,
verheven boven de volken, verheven boven de aarde.'
12De HEER van de hemelse machten is met ons,
onze burcht is de God van Jakob. sela
#47
1Voor de koorleider. Van de Korachieten, een psalm.
2Klap in de handen, o volken,
juich God toe met jubelzang:
3geducht is de HEER, de Allerhoogste,
machtige koning van heel de aarde.
4Volken dwong hij voor ons op de knieën,
naties legde hij aan onze voeten.
5Hij koos voor ons een eigen land,
de trots van Jakob, het volk dat hij liefheeft. sela
6Onder gejuich steeg God omhoog,
de HEER steeg op bij hoorngeschal.
7Zing voor God, zing een lied,
zing voor onze koning, zing hem een lied:
8God is koning van heel de aarde.
Zing een feestelijk lied.
9God heerst als koning over de volken,
God zetelt op zijn heilige troon.
10De vorsten van de volken zijn bijeen
in het gevolg van Abrahams God.
Zijn schildwachten zijn ze op aarde.
Hoog is hij verheven.
#48
1Een lied, een psalm van de Korachieten.
2Groot is de HEER, hem komt alle lof toe.
In de stad van onze God, op zijn heilige berg
3- schone hoogte, vreugde van heel de aarde,
Sionsberg, flank op het noorden,
zetel van de grote koning -
4in haar vesting weet men:
God is onze burcht.
5Koningen sloten zich aaneen,
samen trokken zij ten strijde.
6Maar wat zij zagen, verbijsterde hen,
verschrikt namen zij de vlucht.
7Een siddering greep hen daar aan,
zoals krampen een barende vrouw,
8zoals de oosterstorm inbeukt
op schepen uit Tarsis.
9In de stad van de HEER van de hemelse machten,
in de stad van onze God,
hebben wij gezien wat wij hadden gehoord:
God houdt haar voor eeuwig in stand. sela
10In uw tempel, God,
gedenken wij uw blijken van trouw.
11Zoals uw naam, o God, zo reikt ook uw roem
tot aan de einden der aarde,
uw rechterhand is vol van gerechtigheid.
12De Sionsberg verheugt zich,
de steden van Juda juichen
om uw rechtvaardige daden.
13Ga rond Sion, trek eromheen,
tel zijn torens.
14Bezie met aandacht zijn muren,
bewonder zijn vesting
en vertel aan uw nageslacht:
15'Zo is God,
onze God, nu en altijd,
hij is het die ons leidt, voor eeuwig.'
#49
1Voor de koorleider. Van de Korachieten, een psalm.
2Hoor, alle volken,
luister, bewoners van de wereld,
3mensen, kinderen van Adam,
rijk en arm, iedereen.
4Mijn mond spreekt wijze woorden,
diepzinnig is wat mijn hart overpeinst,
5ik heb een open oor voor raadselspreuken,
bij het spel op de lier onthul ik een geheim.
6Waarom zou ik vrezen in slechte tijden,
als ik door uitbuiters word omringd,
7die vertrouwen op hun vermogen
en pronken met hun rijkdom?
8Geen mens kan een ander vrijkopen,
wat God vraagt voor een leven, is niet te betalen.
9De prijs van het leven is te hoog,
in eeuwigheid niet op te brengen.
10Onmogelijk dat iemand voor altijd zou leven,
de kuil van het graf nooit zou zien.
11Dit zien we: wijze mensen sterven,
maar ook dommen en dwazen vergaan
en laten hun vermogen achter.
12Het graf  is hun eeuwig thuis,
hun woning van geslacht op geslacht,
ook al stond er veel land op hun naam.
13Nee, een mens, hoe rijk ook,
ontkomt niet aan het duister,
hij is als een dier dat wordt afgemaakt.
14Dit is het lot van wie op zichzelf vertrouwen,
zo vergaat het wie zichzelf graag horen: sela
15als schapen verblijven zij in het dodenrijk,
en de dood is hun herder.
In de morgen vertrappen de oprechten hun graf,
hun lichaam teert weg in het dodenrijk en vindt geen rust.
16Maar mij zal God vrijkopen uit de macht
van het dodenrijk, mij zal hij wegnemen. sela
17Wees niet bevreesd als iemand rijk wordt,
een groter huis heeft en meer weelde.
18Want bij zijn dood kan hij niets meenemen,
zijn weelde volgt hem niet in het graf.
19Ook al prijst hij zich gelukkig met zijn leven
- wie roemt je niet in je voorspoed? -,
20hij zal zich voegen bij zijn voorgeslacht,
bij hen die het licht nooit meer zullen zien.
21Een mens zonder inzicht, hoe rijk ook,
is als een dier dat wordt afgemaakt.
#50
1Een psalm van Asaf.
De God der goden, de HEER,
gaat spreken en roept de aarde bijeen
van waar de zon opkomt tot waar zij ondergaat.
2Uit Sion, stad van volmaakte pracht,
verschijnt God in stralend licht.
3Hij komt, onze God, en zal niet zwijgen!
Laaiend vuur raast voor hem uit,
rondom hem wervelt een storm.
4Hij roept de hemel op, daar boven,
en ook de aarde, bij het oordeel over zijn volk:
5'Breng mijn getrouwen vóór mij,
die zich met offers aan mij verbinden.'
6De hemel verkondigt Gods gerechtigheid,
hijzelf treedt op als rechter. sela
7'Luister, mijn volk, ik ga spreken,
Israël, ik ga tegen je getuigen,
ik, God, je eigen God.
8Ik klaag je niet aan om je offers,
nooit dooft voor mij het offervuur.
9Maar de stier uit je stal heb ik niet nodig,
noch de bokken uit je kooien.
10Mij behoren de dieren van het woud,
de beesten op duizenden bergen,
11ik ken alle vogels van het gebergte,
wat beweegt in het veld is van mij.
12Had ik honger, ik zou het je niet zeggen,
van mij is de wereld en wat daar leeft.
13Eet ik soms het vlees van stieren
of drink ik het bloed van bokken?
14Breng God een dankoffer
en doe wat je de Allerhoogste belooft.
15Roep mij te hulp in tijden van nood,
ik zal je redden, en je zult mij eren.'
16Maar tot wie kwaad doet zegt God:
'Wat baat het dat je mijn geboden opzegt
en mijn verbond in de mond neemt?
17Je haat het als ik je terechtwijs,
mijn woorden schuif je terzijde.
18Zie je een dief, je loopt met hem mee,
en bij overspeligen ben je thuis.
19Je gebruikt je mond voor lastertaal
en verbindt je tong aan bedrog.
20Je getuigt tegen je eigen broer,
werpt een smet op de zoon van je moeder.
21Zou ik dan zwijgen bij wat je doet,
je denkt toch niet dat ik ben als jij?
Ik klaag je aan, ik som je wandaden op.
22Begrijp dit goed, jullie die God vergeten,
of ik verscheur je, en er is niemand die redt:
23wie een dankoffer brengt, geeft mij alle eer,
wie zo zijn weg gaat, zal zien dat God redt.'
#51
1Voor de koorleider. Een psalm van David, 2toen de profeet Natan hem had bezocht, nadat hij met Batseba geslapen had.
3Wees mij genadig, God, in uw trouw,
u bent vol erbarmen, doe mijn daden teniet,
4was mij schoon van alle schuld,
reinig mij van mijn zonden.
5Ik ken mijn wandaden,
ik ben mij steeds van mijn zonden bewust,
6tegen u, tegen u alleen heb ik gezondigd,
ik heb gedaan wat slecht is in uw ogen.
Laat uw uitspraak rechtvaardig zijn
en uw oordeel zuiver.
7Ik was al schuldig toen ik werd geboren,
al zondig toen mijn moeder mij ontving,
8maar u wilt dat waarheid mij vervult,
u leert mij wijsheid, diep in mijn hart.
9Neem met majoraan mijn zonden weg en ik word rein,
was mij en ik word witter dan sneeuw.
10Laat mij vreugde en blijdschap horen:
u hebt mij gebroken, laat mij ook juichen.
11Sluit uw ogen voor mijn zonden
en doe heel mijn schuld teniet.
12Schep, o God, een zuiver hart in mij,
vernieuw mijn geest, maak mij standvastig,
13verban mij niet uit uw nabijheid,
neem uw heilige geest niet van mij weg.
14Red mij, geef mij de vreugde van vroeger,
de kracht van een sterke geest.
15Dan wil ik verdwaalden uw wegen leren,
en zullen zondaars terugkeren tot u.
16U bent de God die mij redt,
bevrijd mij, God, van de dreigende dood,
en ik zal juichen om uw gerechtigheid.
17Ontsluit mijn lippen, Heer,
en mijn mond zal uw lof verkondigen.
18U wilt van mij geen offerdieren,
in brandoffers schept u geen behagen.
19Het offer voor God is een gebroken geest;
een gebroken en verbrijzeld hart
zult u, God, niet verachten.
20Wees Sion welgezind en schenk het voorspoed,
bouw de muren van Jeruzalem weer op.
21Dan zult u de juiste offers aanvaarden,
offers in hun geheel verbrand,
dan legt men stieren op uw altaar.
#52
1Voor de koorleider. Een kunstig lied van David, 2toen de Edomiet Doëg naar Saul was gegaan en hem had meegedeeld: 'David bevindt zich in het huis van Achimelech.'
3Wat prijs je het kwade aan, jij held,
en smaal je voortdurend op God!
4Je zint op ongeluk, je tong
is het scherpe mes van een bedrieger.
5Je hebt het kwade lief, meer dan het goede,
de leugen meer dan de waarheid. sela
6Je houdt van woorden die pijn doen,
van een tong die bedriegt.
7God zelf zal je breken, voorgoed,
hij zal je grijpen en meesleuren uit je tent,
je wegrukken uit het land van de levenden. sela
8De rechtvaardigen zullen het zien, vol ontzag,
en zij lachen hem uit:
9'Kijk die held,
die zijn toevlucht niet zocht bij God,
maar vertrouwde op zijn rijkdom -
zijn toevlucht werd zijn ongeluk.'
10Maar ik ben als een groene olijfboom
in het huis van God,
ik vertrouw op de liefde van God
voor eeuwig en altijd.
11Ik zal u eeuwig loven om wat u hebt gedaan,
ik blijf hopen op uw naam, die goed is,
in de kring van wie u lief zijn.
#53
1Voor de koorleider. Op de wijs van De rietpijp. Een kunstig lied van David.
2Dwazen denken bij zichzelf: Er is geen God.
Verdorven zijn ze, en gruwelijk is hun onrecht,
geen van hen deugt.
3God kijkt vanuit de hemel naar de mensen
om te zien of er één verstandig is,
één die God zoekt.
4Allen zijn afgegleden, allen ontaard,
geen van hen deugt, niet één.
5Hebben ze dan geen inzicht, die kwaadstichters?
Ze verslinden mijn volk of het brood is
en God roepen ze niet aan.
6Nog even, en hen overvalt een hevige angst,
een angst als nooit tevoren.
God zal het gebeente van je belagers verstrooien,
lach maar om hen, want God heeft hen verworpen.
7Ach, laat uit Sion redding komen voor Israël.
Als God het lot van zijn volk ten goede keert,
zal Jakob juichen, Israël zich verheugen.
#54
1Voor de koorleider. Bij snarenspel. Een kunstig lied van David, 2toen de inwoners van Zif aan Saul waren gaan zeggen: 'Weet u niet dat David zich bij ons schuilhoudt?'
3God, bevrijd mij door uw naam,
verschaf mij recht door uw macht.
4God, luister naar mijn gebed,
hoor de woorden van mijn mond.
5Vreemden vallen mij aan,
zij staan mij met geweld naar het leven,
zij houden God niet voor ogen. sela
6Zie, God is mijn helper,
de Heer is het die mijn leven draagt.
7Laat het kwaad zich keren tegen mijn belagers,
toon uw trouw en breng hen tot zwijgen.
8Van harte zal ik u offers brengen
en uw naam loven, HEER, want hij is goed:
9hij heeft mij uit de nood gered,
onbevreesd zie ik mijn vijanden aan.
#55
1Voor de koorleider. Bij snarenspel. Een kunstig lied van David.
2Luister, God, naar mijn gebed,
verberg u niet als ik om hulp smeek,
3sla acht op mij en geef mij antwoord.
Klagend loop ik rond, radeloos
4door het schreeuwen van de vijand
en het tieren van de goddelozen,
want zij storten onheil over mij uit
en bestoken mij met hun woede.
5Mijn hart krimpt in mijn binnenste,
doodsangst heeft mij bevangen,
6vrees en beven grijpen mij aan,
ik huiver over heel mijn lichaam.
7Had ik maar vleugels als een duif,
ik zou opvliegen en neerstrijken,
8ver, ver weg zou ik vluchten,
overnachten in de woestijn, sela
9haastig beschutting zoeken
tegen de vlagen van de stormwind.
10Splijt hun tong, Heer, verwar hun spraak,
want in de stad zie ik geweld en strijd,
11dag en nacht gaan die rond op haar muren.
In het hart van de stad heerst onheil en leed,
12in het hart van de stad heerst rampspoed,
het plein is in de greep van terreur en bedrog.
13Zou een vijand mij grieven, ik zou het verdragen,
zou hij mij haten en zich tegen mij keren,
ik zou me voor hem verschuilen.
14Maar jij, die dacht en deed als ik,
mijn hartsvriend, mijn vertrouwde!
15Wat genoten wij als wij samen waren
bij het feestgedrang in Gods huis.
16Laat de dood hen onverhoeds treffen,
laat hen levend neerdalen in het dodenrijk,
want bij hen huist het kwaad,
het heerst in hun hart.
17En ik? Ik roep tot God,
de HEER zal mij redden.
18In de avond, in de morgen, in de middag
klaag ik en zucht ik,
en hij hoort mijn stem.
19Hij zal mij verlossen en in veiligheid brengen,
mijn vijanden zal hij afweren,
al zijn ze met velen tegen mij.
20God hoort mij en vernedert hen.
Hij troont van voor onze dagen, sela
in hem is geen verandering,
maar zij hebben voor hem geen ontzag.
21Zo iemand verraadt zijn vrienden
en verbreekt de broederband.
22Zijn mond is glad als boter,
maar vijandig is zijn hart,
zijn woorden, zachter dan olie,
zijn een getrokken dolk.
23Leg uw last op de HEER
en hij zal u steunen,
nooit zal hij dulden
dat een rechtvaardige ten val komt.
24Maar hen, God, doet u neerdalen
in de kuil der ontbinding.
Die mannen van bloed en bedrog -
zij zullen hun leven niet half voltooien,
maar ik, ik vestig mijn hoop op u.
#56
1Voor de koorleider. Op de wijs van Een roerloze duif in de verte. Van David, een stil gebed, toen de Filistijnen hem in Gat hadden gegrepen.
2Wees mij genadig, God, want ze bedreigen mij,
de hele dag bestoken en bestrijden ze mij.
3Mijn tegenstanders bedreigen mij, heel de dag,
en bestrijden mij vanuit hun hoge vesting.
4In mijn bangste uur vertrouw ik op u.
5Op God, wiens woord ik prijs,
op God vertrouw ik, angst ken ik niet,
wat kan een sterveling mij aandoen?
6Hun woorden krenken mij de hele dag,
tegen mij zijn hun boze plannen gericht.
7Ze wachten hun kans af
en bespieden mijn gangen,
loerend op mijn leven.
8Gaan zij hun straf ontlopen?
Toon uw toorn, God, en sla dat volk neer!
9Mijn omzwervingen hebt u opgetekend,
vang mijn tranen op in uw kruik.
Staat het niet alles in uw boek?
10In het uur dat ik u aanroep wijken mijn vijanden,
want dit weet ik: God staat mij terzijde.
11Op God, wiens woord ik prijs,
op de HEER, wiens woord ik prijs,
12op God vertrouw ik, angst ken ik niet,
wat kan een mens mij aandoen?
13Aan u, God, heb ik geloften gedaan,
met dankoffers wil ik u betalen,
14u hebt mijn leven aan de dood ontrukt,
mijn voet voor struikelen behoed.
Nu kan ik wandelen onder Gods hoede
in het licht van het leven.
#57
1Voor de koorleider. Op de wijs van Verdelg niet. Van David, een stil gebed, toen hij voor Saul was gevlucht in een spelonk.
2Wees mij genadig, God, wees mij genadig,
want bij u is mijn leven geborgen.
In de schaduw van uw vleugels zal ik schuilen,
tot het doodsgevaar is geweken.
3Ik roep tot God, de Allerhoogste,
tot God, die mij beschermt.
4Uit de hemel zal hij hulp sturen,
wie mij bedreigt wordt smadelijk verjaagd. sela
Ja, God stuurt mij zijn liefde en trouw.
5Tussen leeuwen moet ik liggen,
tussen dieren die mensen verslinden,
hun tanden zijn speren en pijlen,
hun tong is een geslepen zwaard.
6Verhef u boven de hemelen, God,
laat uw glorie heel de aarde vervullen.
7Ze hadden een net op mijn weg gespannen,
mijn voeten raakten erin verstrikt,
ze hadden voor mij een kuil gegraven,
maar vielen er zelf in. sela
8Mijn hart is gerust, o God,
mijn hart is gerust,
ik wil voor u zingen en spelen.
9Ontwaak, mijn ziel, ontwaak
met harp en lier,
ik wil het morgenrood wekken.
10U, Heer, zal ik loven onder de volken,
over u zingen voor alle naties.
11Hemelhoog is uw liefde,
tot aan de wolken reikt uw trouw.
12Verhef u boven de hemelen, God,
laat uw glorie heel de aarde vervullen.
#58
1Voor de koorleider. Op de wijs van Verdelg niet. Van David, een stil gebed.
2Machtigen,  spreekt u werkelijk recht,
beoordeelt u de mensen eerlijk?
3In uw hart bedrijft u al onrecht, en overal op aarde
geeft u vrij spel aan het geweld van uw handen.
4Van de moederschoot af zijn ze van God vervreemd,
van hun geboorte af dwalen die leugenaars.
5Giftig zijn ze als een bijtende adder,
doof als een slang die zijn oren sluit,
6die niet luistert naar de stem van zijn bezweerders,
hoe bedreven zij hun spreuken ook zeggen.
7God, sla hun de tanden uit de mond,
verbrijzel de kaken van die leeuwen, HEER -
8dat ze verdwijnen als water dat wegvloeit,
als pijlen die op de boog al breken,
9als een slak die kruipend oplost in slijm,
als een misgeboorte die nooit de zon ziet,
10als een doorntak die in storm verwaait,
nog voor hij de pot kan verhitten.
11Verheugd is de rechtvaardige als hij vergelding ziet,
in het bloed van de wettelozen wast hij zijn voeten.
12Dan zegt men: 'De rechtvaardige wordt beloond,
er is een God die recht doet op aarde.'
#59
1Voor de koorleider. Op de wijs van Verdelg niet. Van David, een stil gebed, toen Saul opdracht had gegeven David thuis vast te houden en hem te doden.
2Bevrijd mij van mijn vijanden, mijn God,
bescherm mij tegen mijn belagers.
3Bevrijd mij van wie onrecht doen,
red mij van hen die bloed vergieten.
4Zij hebben het op mijn leven voorzien
en vallen mij aan met geweld.
Niet om mijn misdaad, niet om mijn zonde, HEER,
5ik ben onschuldig, maar zij dringen op en sluiten de rijen.
Verhef u om mij te helpen, zie naar mij om,
6HEER, God van de hemelse machten,
God van Israël, ontwaak en straf alle volken,
heb geen genade met verraad en onrecht. sela
7Avond aan avond keren zij terug
en zwerven rond in de stad,
grommend als honden.
8Hun mond loopt over van venijn,
de woorden op hun lippen zijn zwaarden,
zij denken: Wie hoort het?
9U, HEER, zult om hen lachen,
u drijft de spot met alle volken.
10Mijn sterkte, aan u houd ik mij vast,
ja, God is mijn burcht.
11God, die trouw is, zal mij te hulp komen,
God zal mij doen neerzien op wie mij aanvallen.
12Dood hen nog niet - mijn volk mag niet vergeten -,
laat hen ronddolen en sla hen dan neer,
met uw kracht, Heer, ons schild.
13Zonde is de taal uit hun mond,
het woord van hun lippen.
Laat hen stikken in hun trots,
in hun vloeken en leugens.
14Sla toe in uw toorn,
sla vernietigend toe.
Tot aan de einden der aarde
zullen zij weten dat God
over Jakob heerst. sela
15Ze keren terug, avond aan avond,
grommend als honden
zwerven ze rond door de stad,
16dolend op zoek naar voedsel,
jankend als ze niet worden verzadigd.
17Maar ik, ik zal uw sterkte roemen,
in de morgen uw trouw bezingen:
u bent voor mij altijd een burcht geweest,
een toevlucht in tijden van nood.
18Mijn sterkte, voor u wil ik zingen,
mijn burcht is God,
de God die mij trouw blijft.
#60
1Voor de koorleider. Op de wijs van De lelie van het getuigenis. Een stil gebed van David, ter lering, 2toen hij vocht tegen de Arameeërs uit Naharaïm en Soba, en toen Joab op zijn terugtocht de Edomieten in het Zoutdal versloeg, twaalfduizend man.
3God, u hebt ons verstoten, ons uiteengeslagen,
uw toorn over ons uitgestort. Keer ons lot ten goede.
4U hebt het land geschokt en gespleten,
genees zijn scheuren, want het stort ineen.
5U hebt uw volk zwaar laten lijden,
ons een bittere wijn laten drinken.
6Geef een teken aan wie ontzag hebben voor u,
laat hen ontkomen aan de pijlen van de boog. sela
7Bevrijd uw geliefde volk,
help het met uw machtige hand, verhoor ons.
8God heeft gesproken in zijn heiligdom:
'Juichend zal ik Sichem verdelen,
het dal van Sukkot uitmeten.
9Van mij is Gilead, en van mij is Manasse,
Efraïm is de helm op mijn hoofd,
Juda de scepter in mijn hand.
10Moab is mijn wasbekken,
op Edom zet ik mijn voet.
Filistea, juich mij toe!'
11Wie voert mij de vesting binnen,
wie zal mij naar Edom leiden?
12Bent u het niet, God, u die ons verstoten had,
voert u niet, God, onze legers aan?
13Sta ons bij tegen de vijand,
de hulp van mensen is vergeefs.
14Met God zullen wij triomferen,
hij zal onze vijanden vertrappen.
#61
1Voor de koorleider. Bij snarenspel.  Van David.
2Hoor, o God, mijn smeken,
sla acht op mijn gebed,
3van het einde der aarde roep ik u aan,
want mijn hart bezwijkt.
Breng mij op de rots hoog boven mij,
4u bent altijd mijn schuilplaats geweest,
een toren te sterk voor de vijand.
5Laat mij altijd wonen in uw tent,
veilig verscholen onder uw vleugels, sela
6u hoort mijn geloften, God,
u beloont wie uw naam vereren.
7Voeg dagen toe aan de dagen van de koning,
dat zijn jaren duren van geslacht op geslacht.
8Wil zijn troon altijd beschermen, God,
laten trouw en waarheid over hem waken.
9Dan zal ik uw naam voor altijd bezingen,
en mijn geloften volbrengen, dag na dag.
#62
1Voor de koorleider. Op de wijs van Jedutun. Een psalm van David.
2Alleen bij God vindt mijn ziel haar rust,
van hem komt mijn redding.
3Hij alleen is mijn rots en mijn redding,
mijn burcht, nooit zal ik wankelen.
4Hoe lang nog vallen jullie aan op één man
en bedreigen jullie hem met de dood?
Hij is als een muur die omvalt,
als een wal die op instorten staat.
5Zij willen hem van zijn hoogte storten,
de leugen is hun lust en hun leven,
een zegenwens ligt op hun lippen,
maar in hun hart verbergt zich een vloek. sela
6Zoek rust, mijn ziel, bij God alleen,
van hem blijf ik alles verwachten.
7Hij alleen is mijn rots en mijn redding,
mijn burcht, ik zal niet wankelen.
8Bij God is mijn redding en eer,
mijn machtige rots, mijn schuilplaats is God.
9Vertrouw op hem, mijn volk, te allen tijde,
open voor hem uw hart,
God is onze schuilplaats. sela
10Niets dan lucht zijn de kinderen van Adam,
niets dan een leugen de mensenkinderen,
in de weegschaal gaan zij omhoog,
samen zijn zij lichter dan lucht.
11Vertrouw niet op geweld,
op iets vluchtigs als geroofd bezit,
ook al groeien geld en goed,
houd je hart ervan vrij.
12Eenmaal heeft God gesproken,
tweemaal heb ik het gehoord:
'De macht is aan God.'
13Bij u, Heer, is ontferming,
u beloont ieder mens
naar zijn daden.
#63
1Een psalm van David, toen hij in de woestijn van Juda was.
2God, u bent mijn God, u zoek ik,
naar u smacht mijn ziel,
naar u hunkert mijn lichaam
in een dor en dorstig land, zonder water.
3In het heiligdom heb ik u gezien,
uw macht en majesteit aanschouwd.
4Uw liefde is meer dan het leven,
mijn lippen zingen uw lof.
5U wil ik prijzen, mijn leven lang,
roepend uw naam, de handen geheven.
6Dan wordt mijn ziel verzadigd met uw overvloed,
jubel ligt op mijn lippen, mijn mond zal u loven.
7Liggend op mijn bed denk ik aan u,
wakend in de nacht prevel ik uw naam.
8U bent altijd mijn hulp geweest,
ik juichte in de schaduw van uw vleugels.
9Ik ben aan u gehecht, met heel mijn ziel,
uw rechterhand houdt mij vast.
10Laat verzinken in de diepten der aarde
wie mij naar het leven staan,
11laat ten prooi vallen aan de jakhalzen
wie mij uitleveren aan het zwaard.
12Maar de koning zal zich verheugen in God,
wie hem trouw zweert, prijst zich gelukkig -
leugenaars wordt de mond gesnoerd.
#64
1Voor de koorleider. Een psalm van David.
2Hoor mijn stem, God, hoor mijn klacht,
behoed mij voor de dreiging van de vijand,
3verberg mij voor die misdadige bende,
voor die meute van boosdoeners.
4Ze scherpen hun tong als een mes,
ze richten hun pijl, een giftig woord,
5uit verborgen hoeken schieten ze op een onschuldige,
ze schieten onverhoeds, voor niemand bang.
6Ze wapenen zich met kwade woorden,
overwegen het zetten van een val,
en zeggen: 'Wie zou het zien?'
7Ze zinnen op misdaden en denken:
'We lijken onschuldig, zo verborgen is ons plan.
- Diep als een afgrond is het hart van de mens.'
8Dan schiet God zijn pijl op hen af,
onverhoeds worden ze zwaar verwond,
9hun eigen tong heeft hen ten val gebracht,
wie hen ziet, schudt verbijsterd het hoofd.
10De mensen zijn van ontzag vervuld
en roemen wat God heeft gedaan,
zij beseffen dat het zijn werk is.
11De rechtvaardige verblijdt zich in de HEER
en zoekt bij hem zijn toevlucht.
Wie oprecht van hart is, prijst zich gelukkig.
#65
1Voor de koorleider. Een psalm van David, een lied.
2U komt de lof toe,
God die woont op de Sion,
u zult ontvangen wat u is beloofd.
3U die ons bidden hoort -
tot u komt de sterveling.
4Worden onze zonden mij te zwaar,
u neemt weg wat wij misdeden.
5Gelukkig wie door u gekozen is en u mag naderen,
hij mag wonen in uw voorhoven.
Wij genieten het goede van uw huis,
het heilige van uw tempel.
6Ontzagwekkend is uw antwoord,
u doet recht en redt ons, God,
op u hopen de einden der aarde,
de verten van de zee.
7U hebt met kracht de bergen vastgezet,
u bent omgord met macht,
8u brengt tot bedaren het geraas van de zeeën,
het gebulder van de golven,
het tumult van de volken.
9Vrees voor uw tekenen vervult de bewoners der verten,
u brengt gejuich van het oosten tot het westen.
10U zorgt voor het land en bevloeit het,
u maakt het vruchtbaar,
vol water staat de rivier van God.
U bewerkt het land voor het koren, zo bewerkt u het:
11u doordrenkt de voren en effent de kluiten,
doorweekt ze met regen en zegent het jonge groen.
12U kroont het jaar met uw goede gaven,
waar uw voeten gaan, druipt het van overvloed,
13de velden in de steppe druipen,
de heuvels omgorden zich met gejubel,
14de weiden kleden zich met kudden,
de dalen tooien zich met graan.
Zij zingen en juichen elkaar toe.
#66
1Voor de koorleider. Een lied, een psalm.
Heel de aarde, juich voor God,
2bezing de eer van zijn naam,
breng hem eer en lof.
3Zeg tot God: 'Hoe ontzagwekkend zijn uw daden,
uw vijanden kruipen voor u, zo groot is uw macht.
4Laat heel de aarde voor u buigen
en zingen, uw naam bezingen.' sela
5Kom en zie de werken van God,
zijn daden vervullen de mens met ontzag:
6hij heeft de zee veranderd in droog land,
zijn volk trok te voet door de rivier.
Laten wij ons dan in hem verheugen:
7machtig heerst hij voor eeuwig,
zijn ogen waken over de volken.
Laat niemand zich tegen hem verzetten. sela
8Prijs, o volken, onze God,
laat luid uw lof weerklinken,
9hij heeft ons het leven gegeven
en onze voeten voor struikelen behoed.
10U hebt ons beproefd, o God,
ons gezuiverd, gezuiverd als zilver,
11ons in een vangnet gedreven,
ons een zware last op de schouders gelegd.
12Mensen zijn over ons heen gereden,
wij zijn door vuur en door water gegaan,
maar u bracht ons naar een land van overvloed.
13Ik zal met offers uw huis binnengaan
en doen wat ik u beloofd heb,
14wat mijn lippen hebben toegezegd,
mijn mond in nood heeft gesproken:
15'Vetgemeste schapen zal ik u aanbieden,
een geurig offer van rammen,
ik zal stieren en bokken slachten.' sela
16Kom en hoor wat ik wil vertellen,
ieder die ontzag heeft voor God,
hoor wat hij voor mij heeft gedaan.
17Toen mijn mond hem aanriep,
lag een lofzang op mijn tong.
18Had ik kwaad in mijn hart gevonden,
de Heer had mij niet gehoord.
19Maar God heeft mij gehoord,
hij heeft geluisterd naar mijn gebed.
20Geprezen zij God,
hij heeft mijn gebed niet afgewezen,
mij zijn trouw niet geweigerd.
#67
1Voor de koorleider. Bij snarenspel. Een psalm, een lied.
2God, wees ons genadig en zegen ons,
laat het licht van uw gelaat over ons schijnen, sela
3dan zal men op aarde uw weg leren kennen,
in heel de wereld uw reddende kracht.
4Dat de volken u loven, God,
dat alle volken u loven.
5Laten de naties juichen van vreugde,
want u bestuurt de volken rechtvaardig
en regeert over de landen op aarde. sela
6Dat de volken u loven, God,
dat alle volken u loven.
7De aarde heeft een rijke oogst gegeven,
God, onze God, zegent ons.
8Moge God ons blijven zegenen,
zodat men ontzag voor hem heeft
tot aan de einden der aarde.
#68
1Voor de koorleider. Van David, een psalm, een lied.
2God staat op,
zijn vijanden stuiven uiteen,
zijn haters vluchten als hij verschijnt.
3U verdrijft ze zoals wind de rook verdrijft.
Zoals was smelt bij het vuur,
zo vergaan de zondaars als God verschijnt.
4Maar de rechtvaardigen verblijden zich,
zij juichen als God verschijnt,
uitgelaten van vreugde.
5Zing voor God, bezing zijn naam,
maak ruim baan voor hem die door de vlakten rijdt,
HEER is zijn naam, jubel als hij verschijnt:
6vader van wezen, beschermer van weduwen,
God in zijn heilig verblijf.
7God geeft eenzamen een thuis
en gevangenen vrijheid en voorspoed.
Maar opstandigen zullen wonen op dorre grond.
8God, toen u optrok aan het hoofd van uw volk,
toen u voortschreed door de woestijn, sela
9beefde de aarde,
en water stortte uit de hemel
toen God verscheen, de heerser van de Sinai,
toen God verscheen, de God van Israël.
10U liet een milde regen neerdalen, God,
en schonk uw uitgeput land nieuwe kracht.
11Uw kleine kudde ging er wonen,
in uw goedheid, God, gaf u het aan de zwakken.
12De HEER sprak een bevel uit,
een menigte vrouwen zei het voort:
13'Koningen vluchten, hun legers vluchten,
thuis verdelen de vrouwen de buit
14en jullie slapen bij de schaapskooi!'
De vleugels van de duif waren met zilver bedekt,
haar slagpennen met geelgroen goud:
15de Ontzagwekkende dreef koningen uiteen,
sneeuw viel neer op de Salmon.
16Machtige berg, berg van Basan,
veeltoppige berg, berg van Basan,
17waarom afgunstig, veeltoppig gebergte,
op de berg die God als zetel koos?
De HEER woont daar voor eeuwig.
18Met machtige wagens, tweemaal tienduizend,
met duizenden en duizenden,
trok de Heer van de Sinai naar het heiligdom.
19U voerde gevangenen mee,
eiste gaven van opstandige mensen,
en steeg op naar uw woning, HEER, onze God.
20Geprezen zij de Heer, dag aan dag,
deze God draagt ons en redt ons, sela
21onze God is een reddende God.
Bij God, de HEER, is bevrijding uit de dood.
22God verplettert de hoofden van zijn vijanden,
de harige kruinen van wie met schuld zijn beladen.
23De Heer zegt: 'Ik haal jullie vijanden uit Basan,
ik haal ze uit de diepten van de zee:
24jullie voeten zullen waden in hun bloed,
jullie honden likken het op met hun tong.'
25Een schouwspel is uw stoet, o God,
de stoet van mijn God, mijn koning, naar zijn heiligdom:
26voorop zangers, daarachter snarenspelers,
omstuwd door meisjes met tamboerijnen.
27Prijs God wanneer u samenkomt,
prijs de HEER, u die aan Israëls bron bent ontsprongen.
28Daar is Benjamin, de jongste, hij opent de rij,
daar zijn de vorsten van Juda, uitbundig bijeen,
de vorsten van Zebulon, de vorsten van Naftali.
29Ontplooi uw macht, o God,
de macht die u, God, ons altijd toonde,
30vanuit uw tempel die boven Jeruzalem oprijst.
Laten koningen u schatting brengen.
31Vaar uit tegen het gedierte in het riet,
die troep stieren, die kalveren van volken.
Vertrap wie zilver begeren, de volken die belust zijn op strijd.
32Laten de gezanten uit Egypte zich aandienen,
de Nubiërs met geschenken zich haasten naar God.
33Koninkrijken der aarde,
zing voor God,
zing een lied voor de Heer, sela
34voor hem die rijdt door de hoogste, eeuwige hemel.
Hoor, zijn stem is een machtige stem.
35Erken Gods macht:
zijn majesteit heerst over Israël,
zijn macht reikt tot boven de wolken.
36Ontzagwekkend bent u, God, in uw heiligdom.
De God van Israël, hij geeft macht
en nieuwe kracht aan zijn volk.
Geprezen zij God!
#69
1Voor de koorleider. Op de wijs van De lelies. Van David.
2Red mij, God,
het water staat aan mijn lippen,
3ik zink weg in bodemloos slijk
en vind geen grond voor mijn voeten,
ik ben in diep water geraakt,
de stroom sleurt mij mee.
4Uitgeput ben ik van het roepen,
mijn keel is schor geschreeuwd,
mijn ogen zijn verzwakt
van het uitzien naar mijn God.
5Talrijker dan de haren op mijn hoofd
zijn zij die mij haten zonder reden,
met velen zijn mijn belagers,
mijn vijanden die mij bedriegen:
teruggeven moet ik
wat ik niet heb geroofd.
6God, u kent mijn lichtzinnig leven,
mijn schuld is u niet ontgaan.
7Laat ik niet beschamen wie naar u uitzien,
HEER, God van de hemelse machten,
laat wie u zoekt niet om mij te schande staan,
God van Israël.
8Om u moet ik smaad verduren
en bedekt het schaamrood mijn gezicht.
9Ik ben voor mijn broers een vreemde geworden,
een onbekende voor de zonen van mijn moeder.
10De hartstocht voor uw huis heeft mij verteerd,
de smaad van wie u smaadt, is op mij neergekomen.
11Ik huilde tranen toen ik vastte,
maar wat ik oogstte was hoon,
12ik hulde mij in een boetekleed,
maar verachting werd mijn deel.
13In de stadspoort wordt over mij gepraat,
en de liedjes van drinkers spotten met mij.
14En nu, HEER, richt ik mijn gebed tot u,
laat dit een uur zijn van mededogen.
Groot is uw ontferming, God, antwoord mij,
toon uw trouw en red mij.
15Trek mij uit het slijk voordat ik wegzink,
laat mij ontkomen aan wie mij haten,
haal mij uit dit diepe water.
16Laat de stroom mij niet meesleuren,
het slijk mij niet verzwelgen,
de afgrond zijn muil niet boven mij sluiten.
17Antwoord mij, HEER, u bent genadig en goed,
keer u tot mij, zie mij in erbarmen aan.
18Verberg uw gelaat niet voor uw dienaar,
antwoord mij snel, want de angst benauwt mij.
19Wees mij nabij en bevrijd mij,
verlos mij van mijn vijanden.
20U kent mijn smaad, mijn schande, mijn schaamte,
al mijn belagers staan voor u.
21Smaad heeft mijn hart gebroken, ik ben radeloos,
ik hoopte op mededogen - vergeefs;
op troost - die ik niet vond.
22Nee, ze mengden gif door mijn eten
en lesten mijn dorst met azijn.
23Laat hun tafel hun valstrik worden
en een valkuil voor hun vrienden.
24Laat het licht uit hun ogen verdwijnen,
beroof hun lendenen van alle kracht.
25Stort over hen uw toorn uit,
laat hen aan uw woede niet ontkomen.
26Maak hun woonplaats tot een woestenij,
verdrijf uit hun tenten de laatste bewoner.
27Want zij vervolgen wie u hebt geslagen,
en wegen het leed van wie door u is verwond.
28Voeg dit alles toe aan hun schuld,
sluit hen uit van uw genade,
29schrap hun namen uit het boek van het leven,
laat ze niet geschreven staan bij de rechtvaardigen.
30Ik ben verzwakt, ik ben verwond,
maar uw hulp, o God, zal mij beschermen.
31De naam van God wil ik loven met een lied,
zijn grootheid met een lofzang prijzen.
32Dat behaagt de HEER meer dan offerdieren,
dan stieren met hun horens en hoeven.
33De nederigen zien het en verheugen zich,
wie God zoeken, hun hart zal opleven.
34Want de HEER hoort de armen,
zijn gevangen volk verwerpt hij niet.
35Hemel en aarde moeten hem loven,
de zeeën, met alles wat daarin leeft.
36Want God zal Sion redden
en de steden van Juda herbouwen.
Daar zal worden geleefd en geërfd,
37het volk dat hem dient, zal het land bezitten,
wie zijn naam liefheeft, mag er wonen.
#70
1Voor de koorleider. Van David, een dringend gebed.
2God, breng mij uitkomst,
HEER, kom mij haastig te hulp.
3Dat beschaamd en vernederd worden
wie mij naar het leven staan,
met schande terugwijken
wie mijn ongeluk zoeken,
4beschaamd zich omkeren
wie de spot met mij drijven.
5Wie bij u hun geluk zoeken
zullen lachen en vrolijk zijn,
wie van u hun redding verwachten
zullen steeds weer zeggen:
'God is groot!'
6Ik ben arm en zwak,
God, kom haastig,
u bent mijn helper, mijn bevrijder,
HEER, wacht niet langer.
#71
1Bij u, HEER, schuil ik,
maak mij nooit te schande,
2red en bevrijd mij, doe mij recht,
hoor mij en kom mij te hulp.
3Wees de rots waarop ik kan wonen,
waar ik altijd heen kan gaan.
U hebt mijn redding bevolen,
mijn rots en mijn burcht, dat bent u.
4Mijn God, bevrijd mij uit de hand van schurken,
uit de greep van wrede onderdrukkers.
5U bent mijn enige hoop,
HEER, mijn God,
van jongs af vertrouw ik op u.
6Al vanaf mijn geboorte steun ik op u,
al in de moederschoot was u het die mij droeg,
u wil ik altijd loven.
7Voor velen ben ik een teken,
u bent mijn veilige schuilplaats.
8Heel de dag is mijn mond
vervuld van uw lof en uw luister.
9Verstoot mij niet nu ik oud word,
verlaat mij niet nu mijn kracht bezwijkt.
10Mijn vijanden spreken over mij,
ze loeren op mij en spannen samen,
11ze zeggen: 'God heeft hem verlaten,
jaag hem op, grijp hem, niemand die hem redt.'
12God, blijf niet ver van mij,
mijn God, kom mij haastig te hulp,
13laat mijn tegenstanders van schaamte bezwijken,
wie mijn ongeluk zoeken, met schande worden bedekt.
14Ik blijf naar u uitzien, altijd,
u lof brengen, meer en meer.
15Mijn mond verhaalt van uw gerechtigheid,
van uw reddende daden, dag aan dag,
hun aantal kan ik niet tellen.
16Spreken zal ik over uw macht, HEER, mijn God,
de rechtvaardigheid roemen van u alleen.
17God, u onderwees mij van jongs af aan,
en steeds nog vertel ik uw wonderen.
18Nu ik oud en grijs ben,
verlaat mij niet, o God,
zodat ik het nageslacht, elk nieuw kind,
kan verhalen van de macht van uw arm.
19Uw gerechtigheid rijst hoog op, o God,
u hebt grootse daden verricht.
God, wie is aan u gelijk?
20U hebt mij doen zien
veel ellende en nood -
laat mij nu herleven,
laat mij herrijzen
uit de diepten van de aarde.
21Verhoog mij in aanzien,
omgeef mij met uw troost.
22Dan zal ik u loven bij het spel op de harp,
u en uw trouw, mijn God.
Ik zal voor u zingen bij de lier,
Heilige van Israël.
23Mijn lippen zullen juichen wanneer ik voor u zing,
ik zal jubelen omdat u mij hebt verlost.
24Mijn tong zal heel de dag van uw gerechtigheid spreken:
wie mijn ongeluk zoekt, zal te schande staan.
#72
1Van Salomo.
Geef, o God, uw wetten aan de koning,
uw gerechtigheid aan de koningszoon.
2Moge hij uw volk rechtvaardig besturen,
uw arme volk naar recht en wet.
3Mogen de bergen vrede brengen aan het volk
en de heuvels gerechtigheid.
4Moge hij recht doen aan de zwakken,
redding bieden aan de armen,
maar de onderdrukker neerslaan.
5Moge hij leven  zolang de zon bestaat,
zolang de maan zal schijnen,
van geslacht op geslacht.
6Moge hij zijn als regen die valt op kale akkers,
als buien die de aarde doordrenken.
7Moge in zijn dagen de rechtvaardige bloeien,
de vrede wereldwijd zijn tot de maan niet meer bestaat.
8Moge hij heersen van zee tot zee,
van de Grote Rivier tot de einden der aarde.
9Laten de woestijnbewoners voor hem buigen,
zijn vijanden het stof van zijn voeten likken.
10De koningen van Tarsis en de kustlanden,
laten zij hem een geschenk brengen.
De koningen van Seba en Saba,
laten ook zij hem schatting afdragen.
11Laten alle koningen zich neerwerpen voor hem,
alle volken hem dienstbaar zijn.
12Hij zal bevrijden wie arm is en om hulp roept,
wie zwak is en geen helper heeft.
13Hij ontfermt zich over weerlozen en armen,
wie arm is, redt hij het leven.
14Hij verlost hen van onderdrukking en geweld,
hun bloed is kostbaar in zijn ogen.
15Leve de koning! Men zal hem goud van Seba schenken,
zonder ophouden voor hem bidden,
hem zegen toewensen, dag aan dag.
16Er zal overvloed van koren zijn in het land,
zelfs op de toppen van de bergen.
Rijpe aren zullen golven als de bossen van de Libanon.
Vanuit zijn stad zal voorspoed ontluiken
als jong groen op de aarde.
17Zijn naam zal eeuwig bestaan, zijn naam
zal voortleven zolang de zon zal schijnen.
Men zal wensen gezegend te worden als hij,
en alle volken prijzen hem gelukkig.
18Geprezen zij God, de HEER,
de God van Israël.
Hij doet wonderen, hij alleen.
19Geprezen zij zijn luisterrijke naam, voor eeuwig.
Moge zijn luister heel de aarde vervullen.
Amen, amen!
20Hier eindigen de gebeden van David, de zoon van Isaï.
#73
1Een psalm van Asaf.
Ja, God is goed voor Israël,
voor wie zuiver zijn van hart!
2Toch had ik bijna een misstap begaan,
bijna waren mijn voeten uitgegleden,
3want ik keek met afgunst naar de dwazen,
benijdde het geluk van wie kwaad doen.
4Tot hun dood blijven zij voor ziekte gespaard,
hun buik is goedgevuld,
5aardse kwellingen kennen zij niet,
het lijden van anderen gaat aan hen voorbij.
6Daarom is hoogmoed hun halssieraad
en bedekt geweld hen als een mantel,
7hun ogen puilen uit het vet,
van eigenwaan zwelt hun hart.
8Ze spotten, spreken kwaad
en dreigen vanaf hun hoge zetels,
9ze zetten een mond op tot aan de hemel
en hun tong roert zich overal op aarde.
10Daarom lopen de mensen achter hen aan,
drinken hun woorden in als water
11en zeggen: 'Hoe zou God iets weten?
Heeft de Allerhoogste een antwoord?'
12Zo zijn de goddelozen ten voeten uit,
ze verrijken zich, onverstoorbaar.
13Ja, vergeefs hield ik mijn geweten zuiver
en waste ik mijn handen in onschuld!
14Want ik werd gestraft, dag aan dag,
en geslagen, elke morgen weer.
15Maar zou ik spreken als zij,
ik pleegde verraad aan Gods kinderen!
16Dus bleef ik nadenken, ik wilde weten
waarom - het was een vraag die mij kwelde,
17tot ik Gods heiligdom binnenging
en mij hun einde voor ogen bracht.
18Ja, u zet hen op een glibberig pad
en stort hen in een diepe afgrond.
19In een oogwenk is het met hen gedaan,
hun ondergang, hun einde is een verschrikking.
20Ze zijn als een nachtmerrie na het ontwaken, Heer,
bij het opstaan verjaagt u ze als beelden uit een droom.
21Zolang ik verbitterd was,
gekwetst van binnen,
22dom en dwaas,
was ik bij u als een redeloos dier.
23Maar nu weet ik mij altijd bij u,
u houdt mij aan de hand
24en leidt mij volgens uw plan.
Dan neemt u mij weg, met eer bekleed.
25Wie buiten u heb ik in de hemel?
Naast u wens ik geen ander op aarde.
26Al bezwijkt mijn hart en vergaat mijn lichaam,
de rots van mijn bestaan, al wat ik heb,
is God, nu en altijd.
27Wie ver van u blijven, komen om,
wie u ontrouw zijn, verdelgt u.
28Bij God te zijn is mijn enig verlangen,
mijn toevlucht vind ik bij God, de HEER.
Van al uw daden zal ik verhalen.
#74
1Een kunstig lied van Asaf.
Waarom, God, hebt u ons voor altijd verstoten,
brandt uw woede tegen de schapen die u hoedt?
2Denk aan het volk dat u ooit hebt verworven,
de stam die u hebt vrijgekocht, uw eigen bezit,
de Sionsberg waar u ging wonen.
3Kom naar de stad die voor altijd in puin ligt,
de vijand liet niets van het heiligdom heel.
4In het hart van uw huis brulden uw tegenstanders,
zij zetten er hun zegetekens neer.
5Zoals met kapmessen wordt ingehakt
op struikgewas en kreupelhout,
6zo sloegen zij met bijl en breekijzer
al het snijwerk kort en klein.
7Ze hebben uw heiligdom in de as gelegd,
de plaats waar uw naam woont, verwoest en ontwijd.
8'We vagen alles weg,' zeiden ze,
en alle godshuizen in het land hebben zij verbrand.
9Een gunstig teken zien wij niet, niet één profeet meer,
en geen van ons weet voor hoe lang.
10Hoe lang nog, God, zal de tegenstander u bespotten?
Zal de vijand uw naam voor altijd beschimpen?
11Waarom houdt uw hand zich in bedwang?
Hef uw machtige hand en sla toe,
12God, mijn koning van oudsher,
die verlossing brengt in het hart van het land!
13U hebt door uw kracht de zee gespleten
en de koppen van monsters op het water verpletterd,
14u hebt de schedels van Leviatan verbrijzeld,
hem als voedsel gegeven aan de dieren in de woestijn,
15u hebt bronnen en beken laten ontspringen,
altijd stromende rivieren drooggelegd.
16Van u is de dag, van u is de nacht,
u hebt maan en zon een vaste plaats gegeven,
17u hebt de grenzen van de aarde bepaald,
zomer en winter - u hebt ze gevormd.
18Bedenk dit, HEER, nu de vijand u bespot
en dwazen uw naam beschimpen.
19Geef uw duifje niet prijs aan de wilde dieren,
vergeet uw vernederd volk niet voorgoed.
20Kom uw verbond met ons na - vol is het land
met duistere oorden, holen van geweld.
21Laat verdrukten niet teleurgesteld heengaan,
laat zwakken en armen uw naam loven.
22Sta op, God, verdedig uw zaak,
bedenk dat dwazen u dag na dag bespotten,
23vergeet het razen van uw tegenstanders niet,
het tieren van uw vijanden - het klinkt voortdurend op.
#75
1Voor de koorleider. Op de wijs van Verdelg niet. Een psalm van Asaf, een lied.
2Wij loven, God, wij loven u,
uw naam is ons nabij,
uw wonderen gaan van mond tot mond.
3'Ja, ik bepaal of de tijd is gekomen,
ik zal oordelen naar recht en wet.
4Al beeft de aarde met haar bewoners,
ik heb haar op zuilen vastgezet. sela
5Tot de hoogmoedigen zeg ik: Wees niet hoogmoedig,
tot de trotse zondaars: Verhef je niet,
6verhef je niet tegen de hemel,
spreek niet op hoge toon.'
7Niet uit het oosten, niet uit het westen,
niet uit de woestijn komt verheffing,
8het is God die rechtspreekt
en de een vernedert, de ander verheft.
9In zijn hand houdt de HEER een beker
met wijn, schuimend en bitter gekruid,
hij schenkt hem uit aan de zondaars op aarde,
zelfs de droesem moeten zij drinken.
10Ik wil er altijd over spreken,
erover zingen voor de God van Jakob:
11'De trots van de zondaar zal ik breken,
de rechtvaardige zal worden verheven.'
#76
1Voor de koorleider. Bij snarenspel. Een psalm van Asaf, een lied.
2Vermaard is God in Juda,
groot is zijn naam in Israël.
3In Salem sloeg hij zijn tent op,
in Sion lag hij in hinderlaag.
4Daar brak hij bogen en pijlen,
schilden en zwaarden, oorlogstuig. sela
5Hoe stralend bent u, hoe machtig,
vanuit het gebergte loerend op prooi.
6Dapperen werden beroofd, in slaap verzonken,
geen held die zijn kracht nog hervond.
7Al door uw dreigen, God van Jakob,
bezweken ruiters en paarden.
8Vreeswekkend bent u;
wie kan uw toorn trotseren?
9Vanuit de hemel klonk uw oordeel,
de aarde vreesde en hield de adem in:
10u, God, rees op om recht te spreken,
te redden alle vernederden op aarde. sela
11Wie in woede tegen u opstond, zal u loven,
wie ontkwam aan uw woede, omgordt zich met gejuich.
12Doe geloften aan de HEER, uw God, en los ze in.
Allen rondom hem: breng gaven aan de Geduchte,
13die machtigen de moed beneemt,
koningen der aarde met vrees vervult.
#77
1Voor de koorleider. Op de wijs van Jedutun. Van Asaf, een psalm.
2Luid roep ik God, ik schreeuw het uit,
luid roep ik God - dat hij mij hoort.
3Op de dag van mijn nood zoek ik de Heer,
bij nacht hef ik mijn handen, rusteloos,
mijn ziel laat zich niet troosten.
4Ik denk aan God en moet zuchten,
mijn gedachten vermoeien mijn geest. sela
5U laat me mijn ogen niet sluiten,
van onrust vind ik geen woorden,
6ik zie terug op voorbije tijden,
op de dagen en jaren van vroeger,
7bij nacht denk ik aan mijn spel op de snaren,
mijn hart zoekt, mijn geest vraagt:
8Zou de Heer voor eeuwig verstoten,
zou hij niet langer liefhebben?
9Is zijn trouw voorgoed verdwenen,
zijn woord voor eens en altijd verstomd?
10Vergeet God genadig te zijn,
verbergt zijn ontferming zich achter zijn toorn? sela
11En ik zeg: 'Ik weet wat mij kwelt,
de hand van de Allerhoogste is niet meer dezelfde.'
12Ik denk terug aan de daden van de HEER -
ja, ik denk aan uw wonderen van vroeger,
13overweeg elk van uw werken
en houd in gedachten uw grote daden.
14Uw weg, God, is een heilige weg -
welke god is zo groot als onze God?
15U bent de God die wonderen doet,
u hebt de volken uw macht getoond,
16uw arm heeft uw volk bevrijd,
de kinderen van Jakob en Jozef. sela
17Toen het water u zag, o God,
toen het water u zag, begon het te beven,
een huivering trok door de oceanen.
18De wolken stortten water,
de hemel dreunde luid,
uw pijlen flitsten heen en weer,
19uw donder rolde dreunend rond,
bliksems verlichtten de wereld,
de aarde trilde en schokte.
20Door de zee liep uw weg,
door de wijde wateren uw pad,
maar uw voetsporen bleven onzichtbaar.
21U leidde uw volk als een kudde
door de hand van Mozes en Aäron.
#78
1Een kunstig lied van Asaf.
Luister, mijn volk, naar wat ik leer,
hoor de woorden uit mijn mond.
2Ik open mijn mond voor een wijze les,
spreek uit wat sinds lang verborgen is.
3Wij hebben het gehoord, wij weten het,
onze ouders hebben het ons verteld.
4Wij willen het onze kinderen niet onthouden,
wij zullen aan het komend geslacht vertellen
van de roemrijke, krachtige daden van de HEER,
van de wonderen die hij heeft gedaan.
5Hij stelde een richtlijn vast voor Jakob
en kondigde in Israël een wet af.
Onze voorouders gaf hij de opdracht
die aan hun kinderen te leren.
6Zo zou het volgende geslacht ervan weten,
en zij die nog geboren moesten worden,
zouden het weer aan hun kinderen vertellen.
7Dan zouden zij op God vertrouwen,
Gods grote daden niet vergeten
en zich richten naar zijn geboden.
8Dan zouden zij niet worden als hun voorouders,
een onwillig en opstandig geslacht,
onstandvastig van hart en geest,
een geslacht dat God ontrouw was.
9De mannen van Efraïm,
bewapend met pijl en boog,
trokken zich terug op de dag van de strijd.
10Zij hielden zich niet aan het verbond met God
en weigerden te leven naar zijn wet.
11Zij vergaten zijn grote daden,
de wonderen die hij had getoond.
12In het land Egypte, in de vlakte van Soan
zagen hun voorouders hoe hij een wonder verrichtte:
13hij spleet de zee en voerde hen erdoor,
als een dam hield hij het water tegen.
14Hij leidde hen met een wolk overdag,
in de nacht met een lichtend vuur.
15Hij spleet de rotsen in de woestijn
en leste hun dorst met een watervloed,
16uit de steen ontsprongen beken,
het water stroomde als rivieren.
17Maar zij bleven tegen hem zondigen,
de Allerhoogste tergen in de woestenij.
18Met opzet daagden zij God uit
en riepen om eten zo veel als ze wilden.
19Zij beledigden God
en zeiden: 'Zou God in staat zijn
een tafel te dekken in de woestijn?
20Toen hij op de rots sloeg,
vloeide er water,
stroomden er beken -
maar zou hij zijn volk ook
brood en vlees kunnen geven?'
21Toen de HEER dat hoorde, ontstak hij in woede,
een vuur laaide op tegen Jakob,
tegen Israël ontbrandde zijn toorn.
22Want zij hadden God niet geloofd,
niet vertrouwd op zijn hulp.
23Hij gaf een bevel aan de hoge wolken
en de deuren van de hemel gingen open,
24manna om te eten regende op hen neer.
Hij schonk hun het koren van de hemel,
25zij aten het brood van de engelen,
hij stuurde voedsel dat hen verzadigde.
26Hij liet uit de hemel de oostenwind los,
de zuidenwind wakkerde hij aan,
27en vlees regende als stof op hen neer,
vogels zo talrijk als zandkorrels aan de zee,
28hij liet ze vallen midden in zijn kamp,
in een kring om zijn tabernakel.
29Zij aten en werden meer dan verzadigd,
hij gaf hun zo veel ze begeerden.
30Maar nauwelijks was hun honger gestild,
hun mond was nog vol eten,
31of tegen hen ontbrandde Gods toorn,
hij sloeg de vraatzuchtigen dood
en bracht de sterksten van Israël om.
32Toch bleven zij zondigen,
op zijn wonderen vertrouwden zij niet.
33En hun dagen eindigden in leegte,
hun jaren liepen uit op een verschrikking.
34Zodra er doden vielen, zochten zij God,
zij kwamen tot inkeer en verlangden naar hem,
35dachten eraan dat God hun rots was,
God, de Allerhoogste, hun bevrijder.
36Maar zij bedrogen hem met hun mond,
met hun tong logen zij hem voor,
37hun hart was niet aan hem gehecht,
zij waren zijn verbond niet trouw.
38Uit erbarmen bedekte hij hun zonde,
hij wilde geen dood en verderf,
dikwijls bedwong hij zijn toorn
en joeg hij het vuur van zijn woede niet aan.
39Dan dacht hij: Ze zijn maar vlees,
adem die gaat en niet terugkeert.
40Hoe vaak tergden zij God in de woestijn,
kwetsten zij hem in dat dorre land,
41hoe vaak keerden zij zich af en daagden zij hem uit,
krenkten zij de Heilige van Israël!
42Zij dachten niet aan zijn helpende hand,
aan de dag dat hij hen verloste van hun belager
43en in Egypte tekenen verrichtte,
wonderen in de vlakte van Soan.
44Hij veranderde hun rivieren in bloed,
uit geen waterstroom was meer te drinken.
45Hij stuurde de steekvlieg die hen opvrat,
en de kikvors die verderf bracht.
46Hij gaf hun gewas aan de sprinkhaan,
aan de kaalvreter hun oogst.
47Hij doodde hun wijnstokken met hagel,
hun vijgenbomen met ijzel.
48Hij gaf hun vee aan de hagel prijs,
hun kudden aan het vuur van de bliksem.
49Hij liet zijn woede op hen los,
toorn, razernij, verschrikking,
en zond hun rampen en onheil.
50Hij baande een weg voor zijn toorn,
hij behoedde hen niet voor de dood,
gaf hun leven prijs aan de pest.
51Hij doodde in Egypte elke oudste zoon,
de eerstgeboren mannen in de tenten van Cham.
52Maar zijn volk liet hij wegtrekken als een kudde,
hij voerde hen door de woestijn als schapen en geiten,
53hij leidde hen veilig, zij hadden niets te vrezen,
het water van de zee had hun vijanden bedekt.
54Hij bracht hen naar zijn heilig domein,
naar de berg, met eigen hand verworven,
55hij joeg vreemde volken voor hen uit,
verdeelde hun land met het meetlint
en liet Israëls stammen wonen in hun tenten.
56Maar zij daagden God uit en tergden hem,
namen de Allerhoogste en zijn richtlijnen niet ernstig,
57ze werden afvallig en ontrouw zoals hun voorouders,
ze faalden als een bedrieglijke boog,
58griefden hem met hun offerdienst op de hoogten
en wekten met hun godenbeelden zijn afgunst.
59Toen God dit hoorde, werd hij verbolgen
en wierp hij Israël ver van zich af.
60Hij gaf zijn woning in Silo op,
de tent waar hij woonde onder de mensen.
61Hij liet zijn volk gevangen wegvoeren,
leverde zijn sieraad uit aan de belager,
62gaf zijn sterke mannen prijs aan het zwaard.
Hij was verbolgen op zijn eigen bezit.
63Het vuur verslond zijn jonge mannen,
zijn jonge vrouwen werden niet bejubeld,
64zijn priesters kwamen om door het zwaard,
zijn weduwen vonden geen tranen meer.
65De Heer ontwaakte als uit een slaap,
als een strijder uit de roes van de wijn,
66hij joeg zijn belagers terug,
bedekte hen met eeuwige smaad.
67Hij verwierp de tent die bij Jozef stond,
de stam Efraïm koos hij niet,
68nee, de stam Juda koos hij,
de Sionsberg heeft hij lief.
69Hij bouwde zijn heiligdom, hoog als de hemel,
en zette het vast als de aarde, voor eeuwig.
70Zijn keuze viel op David, zijn dienaar,
hij riep hem weg bij de schapen,
71haalde hem achter de zogende ooien vandaan
en maakte hem herder van Jakob, zijn volk,
van Israël, zijn eigen bezit.
72Hij was een herder met een zuiver hart,
met vaste hand heeft hij hen geleid.
#79
1Een psalm van Asaf.
God, vreemde volken hebben uw land bezet,
uw heilige tempel geschonden
en Jeruzalem in puin veranderd.
2De lijken van uw dienaren lieten zij liggen
als aas voor de vogels van de hemel,
het vlees van uw getrouwen als voedsel
voor de wilde dieren op aarde.
3Hun bloed werd als water vergoten
rond Jeruzalem - en niemand die hen begroef.
4Gehoond worden wij door onze naburen,
beschimpt en bespot door de volken rondom.
5Hoe lang nog, HEER! Bent u voor eeuwig verbolgen?
Hoe lang blijft uw woede branden?
6Stort uw toorn uit over de volken die u niet kennen,
over de koninkrijken die uw naam niet aanroepen,
7want zij hebben Jakob verslonden
en zijn woonplaats verwoest.
8Reken ons de zonden van vroeger niet aan,
toon erbarmen en haast u, want onze ellende is groot,
9help ons, God, bevrijd ons, tot eer van uw roemrijke naam,
red ons en bedek onze zonden, omwille van uw naam.
10Waarom mogen de volken zeggen: 'Waar is nu hun God?'
Laat de volken weten, laat ons het zien,
dat het bloed van uw dienaren wordt gewroken.
11Laat het zuchten van uw geknechte volk u bereiken,
machtig is uw arm: houd in leven wie ten dode zijn gedoemd.
12Straf de volken rondom ons zevenvoudig
voor de smaad die zij u hebben aangedaan, Heer!
13Wij zijn uw volk, de kudde die u hoedt,
wij zullen u prijzen tot in eeuwigheid,
van geslacht op geslacht verhalen van uw roem.
#80
1Voor de koorleider. Op de wijs van De lelies. Een getuigenis. Van Asaf, een psalm.
2Hoor ons, herder van Israël,
die Jozef leidt als een kudde.
U die troont op de cherubs, verschijn in luister
3aan Efraïm, Benjamin en Manasse.
Laat uw kracht ontwaken,
kom, en red ons.
4God, keer ons lot ten goede,
toon uw lichtend gelaat en wij zijn gered.
5HEER, God van de hemelse machten,
hoe lang nog blijft u vertoornd op uw biddende volk?
6U liet ons brood van tranen eten
en een stroom van tranen drinken.
7U hebt andere volken tegen ons opgezet,
onze vijanden drijven de spot met ons.
8God van de hemelse machten, keer ons lot ten goede,
toon uw lichtend gelaat en wij zijn gered.
9U hebt een wijnstok uitgegraven in Egypte,
en volken verdreven om hem te planten.
10U gaf hem een ruime plek,
hij schoot wortel en vulde het land.
11De bergen werden bedekt door zijn schaduw,
de machtige ceders door zijn twijgen,
12hij strekte zijn takken uit tot de zee,
tot aan de Grote Rivier zijn ranken.
13Waarom hebt u zijn omheining vernield?
Voorbijgangers plukken hem leeg,
14wilde zwijnen wroeten hem om,
velddieren vreten hem kaal.
15God van de hemelse machten, keer u tot ons,
kijk neer uit de hemel en zie,
bekommer u om deze wijnstok,
16de stek die uw hand heeft geplant,
het kind dat u zelf hebt grootgebracht.
17Hij is verbrand en weggehakt,
verkwijnd onder uw duistere blik.
18Leg uw hand op uw beschermeling,
het mensenkind dat u hebt grootgebracht.
19Dan zullen wij niet van u wijken.
Laat ons leven, en wij roepen uw naam:
20HEER, God van de hemelse machten, keer ons lot ten goede,
toon uw lichtend gelaat en wij zijn gered.
#81
1Voor de koorleider. Op de wijs van De Gatitische. Van Asaf.
2Jubel voor God, onze sterkte,
juich voor de God van Jakob,
3zing een lied en sla de tamboerijn,
speel op de harp en de lieflijke lier,
4blaas op de ramshoorn bij nieuwemaan
en bij vollemaan voor onze feestdag,
5want dat is een opdracht aan Israël,
een voorschrift van Jakobs God.
6Daartoe verplichtte hij Jozef,
toen hij optrok tegen Egypte.
Onvermoede woorden hoor ik zeggen:
7'Ik nam de last van je schouder,
je hand raakte geen draagkorf meer aan.
8Riep je om hulp, ik redde uit de nood
en gaf antwoord uit het duister van de donder.
Ik stelde je op de proef bij het water van Meriba: sela
9"Hoor, mijn volk, ik moet je vermanen,
Israël, luister naar mij.
10Laat geen andere god bij je toe,
buig je niet voor een vreemde god,
11ik ben de HEER, je God,
die je wegleidde uit Egypte -
open wijd je mond, ik zal hem vullen."
12Maar mijn volk luisterde niet,
Israël wilde niet van mij weten.
13Toen liet ik hen begaan,
koppig volgden zij hun eigen inzicht.
14Ach, wilde mijn volk maar horen,
wilde Israël mijn wegen maar volgen.
15Spoedig zou ik zijn vijanden vernederen,
zou mijn hand zich keren tegen zijn belagers.
16Wie de HEER haten, zouden kruipen voor zijn volk,
dat zou voor altijd hun lot zijn.
17Maar Israël zou hij voeden met de edelste tarwe -
ja, jou zou ik spijzigen met honing uit de rots.'
#82
1Een psalm van Asaf.
God staat op in de hemelse raad,
hij spreekt recht in de kring van de goden:
2'Hoe lang nog oordeelt u onrechtvaardig
en kiest u partij voor wie kwaad doen? sela
3Doe recht aan weerlozen en wezen,
kom op voor verdrukten en zwakken,
4bevrijd wie weerloos zijn en arm,
red hen uit de greep van wie kwaad wil.
5U toont geen inzicht, geen begrip,
en doolt in duisternis rond,
de aarde wankelt op haar grondvesten.
6Ooit heb ik gezegd: "U bent goden,
zonen van de Allerhoogste, allemaal."
7Toch zult u sterven als mensen,
ten val komen als aardse vorsten.'
8Verhef u, God, spreek recht op aarde,
alle volken behoren u toe.
#83
1Een lied, een psalm van Asaf.
2God, houd u niet stil,
zwijg niet, God, zie niet onbewogen toe,
3uw vijanden roeren zich,
trots heffen uw haters het hoofd.
4Tegen uw volk smeden zij een complot,
ze spannen tegen uw lieveling samen,
5en zeggen: 'Kom, wij verdelgen dit volk,
Israëls naam zal nooit meer worden genoemd.'
6Zij hebben samen plannen gesmeed
en zich tegen u verenigd:
7de tenten van Edom en de Ismaëlieten,
Moab en de zonen van Hagar,
8Gebal en Ammon en Amalek,
Filistea en de bewoners van Tyrus.
9Zelfs Assyrië heeft zich aangesloten
en de hand gereikt aan de zonen van Lot. sela
10Doe met hen als met Midjan,
als met Sisera en Jabin in het Kisondal,
11die bij Endor werden vernietigd
en als mest op het land bleven liggen.
12Behandel hun vorsten als Oreb en Zeëb,
hun leiders als Zebach en Salmunna,
13die zeiden: 'Wij bezetten het land
waar God zijn woning heeft.'
14Mijn God, maak hen tot distelpluis,
tot kaf dat verwaait in de wind.
15Zo snel als vuur het bos verbrandt,
als vlammen de bergen verschroeien,
16laat zo uw storm hen voortjagen,
uw wervelwind hen verwarren.
17Overdek hen met schande,
dan zullen zij vragen naar uw naam, HEER.
18Laat hen beschaamd staan, in verwarring raken
en eerloos verloren gaan, voorgoed.
19Dan zullen zij weten dat uw naam HEER is,
dat u alleen de Allerhoogste bent op aarde.
#84
1Voor de koorleider. Op de wijs van De Gatitische. Van de Korachieten, een psalm.
2Hoe lieflijk is uw woning,
HEER van de hemelse machten.
3Van verlangen smacht mijn ziel
naar de voorhoven van de HEER.
Mijn hart en mijn lijf roepen
om de levende God.
4Zelfs de mus vindt een huis
en de zwaluw een nest
waarin ze haar jongen neerlegt,
bij uw altaren, HEER van de hemelse machten,
mijn koning en mijn God.
5Gelukkig wie wonen in uw huis,
gedurig mogen zij u loven. sela
6Gelukkig wie bij u hun toevlucht zoeken,
met in hun hart de wegen naar u.
7Trekken zij door een dal van dorheid,
het verandert voor hen in een oase;
rijke zegen daalt als regen neer.
8Steeds krachtiger gaan zij voort
om in Sion voor God te verschijnen.
9HEER, God van de hemelse machten, hoor mijn gebed,
luister naar mij, God van Jakob. sela
10God, ons schild, zie naar ons om,
sla goedgunstig het oog op uw gezalfde.
11Beter één dag in uw voorhoven
dan duizend dagen daarbuiten,
beter op de drempel van Gods huis
dan wonen in de tenten der goddelozen.
12Want God, de HEER, is een zon en een schild.
Genade en glorie schenkt de HEER,
zijn weldaden weigert hij niet
aan wie onbevangen op weg gaan.
13HEER van de hemelse machten,
gelukkig de mens die op u vertrouwt.
#85
1Voor de koorleider. Van de Korachieten, een psalm.
2U bent uw land genadig geweest, HEER,
u keerde het lot van Jakob ten goede,
3nam de schuld van uw volk weg
en bedekte al zijn zonden. sela
4U bedwong uw woede
en wendde u af van uw brandende toorn.
5God, onze helper, keer tot ons terug,
onderdruk uw afschuw van ons.
6Wilt u voor eeuwig uw toorn laten duren,
verbolgen zijn van geslacht op geslacht?
7Breng ons weer tot leven,
dan zullen wij ons in u verheugen.
8Toon ons uw trouw, HEER,
en geef ons uw hulp.
9Ik wil horen wat God ons zegt.
De HEER spreekt woorden van vrede
tegen zijn volk, zijn getrouwen.
Laten zij niet weer vervallen in dwaasheid!
10Voor wie hem eren is zijn hulp nabij:
zijn glorie komt wonen in ons land,
11trouw en waarheid omhelzen elkaar,
recht en vrede begroeten elkaar met een kus,
12uit de aarde bloeit de waarheid op,
het recht ziet uit de hemel toe.
13De HEER geeft al het goede:
ons land zal vruchten geven.
14Het recht gaat voor God uit
en baant voor hem de weg.
#86
1Een gebed van David.
Hoor mij, HEER, en antwoord mij,
ik ben verzwakt en arm.
2Behoed mij, want ik ben u toegewijd,
red uw dienaar die op u vertrouwt,
u bent mijn God.
3Wees mij genadig, Heer,
heel de dag roep ik tot u,
4verblijd het hart van uw dienaar,
naar u verlang ik, Heer.
5U, Heer, bent goed en tot vergeving bereid,
uw trouw is groot voor ieder die u aanroept.
6Hoor mijn gebed, HEER,
luister naar mijn smeken.
7In dit uur van mijn nood roep ik u aan,
want u geeft mij antwoord.
8Geen god is u gelijk, Heer,
uw daden zijn zonder weerga.
9Alle volken, door u gemaakt, komen
en buigen zich, Heer, voor u
en prijzen uw naam.
10U bent groot, u doet wonderen,
u alleen bent God.
11Wijs mij uw weg, HEER,
laat mij wandelen op het pad van uw waarheid,
vervul mijn hart met ontzag voor uw naam.
12U, Heer, mijn God, zal ik loven met heel mijn hart,
uw naam voor eeuwig prijzen.
13Want u toont mij uw grote trouw,
u verlost mij uit de diepte van het dodenrijk.
14God, een opstandige bende komt op mij af,
met geweld bedreigen zij mijn leven,
zij houden u niet voor ogen.
15U, Heer, bent een God die liefdevol is en genadig,
geduldig, trouw en waarachtig.
16Keer u tot mij en wees mij genadig,
schenk kracht aan uw dienaar,
red het kind van uw dienares.
17Geef mij een teken van uw goedheid,
dan zullen mijn haters verbleken en zien
dat u, HEER, mij bijstaat en troost.
#87
1-2Van de Korachieten, een psalm, een lied.
Boven alle steden van Jakob
heeft de HEER de poorten van Sion lief,
zijn vesting op de heilige bergen.
3Van u wordt met lof gesproken,
stad van God. sela
4'Ik noem Rahab en Babel mijn getrouwen.
Filistea, Tyrus en Nubië
zijn alle hier geboren.'
5Met recht kan men van Sion zeggen:
'Welk volk ook, het is hier geboren,
de Allerhoogste houdt Sion in stand.'
6Bij de namen van de volken schrijft de HEER:
'Dit volk is hier geboren.' sela
7En dansend zingen zij:
'Mijn bronnen zijn alleen in u.'
#88
1Een lied, een psalm van de Korachieten. Voor de koorleider. Op de wijs van De rietpijp. Een beurtzang, een kunstig lied van de Ezrachiet Heman.
2HEER, God, mijn redder,
overdag schreeuw ik het uit,
's nachts zit ik stil voor u neer.
3Laat mijn gebed u bereiken,
luister naar mijn klagen,
4ik word door rampen bezocht,
mijn leven nadert het dodenrijk.
5Ik hoor bij wie afgedaald zijn in het graf,
ik ben als een man aan het eind van zijn krachten,
6een naamloze dode, ik ben
als een gesneuvelde in een massagraf,
aan wie u niet langer denkt,
losgerukt uit uw hand.
7U hebt mij onder in de kuil gelegd,
in het duister van de diepte,
8uw toorn drukt zwaar op mij,
uw golven slaan over mij heen. sela
9Bekenden hebt u van mij vervreemd,
afgrijzen roep ik bij hen op,
ik ben ingesloten en zie geen uitweg meer.
10Mijn ogen zijn dof van ellende,
ik roep u aan, HEER, elke dag,
en strek mijn handen naar u uit.
11Doet u aan doden wonderen,
staan schimmen op om u te loven? sela
12Komt uw liefde in het graf ter sprake
of uw trouw in de afgrond?
13Weet men in de duisternis van uw wonderen
of van uw weldaden in het land der vergetelheid?
14Daarom roep ik u om hulp, HEER,
elke morgen nader ik u met mijn gebed.
15Waarom, HEER, verstoot u mij
en verbergt u voor mij uw gelaat?
16Ik ben verzwakt, van jongs af in doodsgevaar,
verbijsterd moet ik uw woede verduren.
17De gloed van uw toorn overweldigt mij,
uw verschrikkingen maken mij sprakeloos,
18als water omringen ze mij, dag aan dag,
van alle kanten sluiten ze mij in.
19Mijn beste vrienden hebt u van mij vervreemd,
mijn enige metgezel is de duisternis.
#89
1Een kunstig lied van de Ezrachiet Etan.
2Van uw liefde, HEER, wil ik eeuwig zingen,
van uw trouw getuigen, geslacht na geslacht.
3Ik belijd: uw liefde houdt eeuwig stand,
uw trouw hebt u in de hemel gevestigd.
4'Ik heb met mijn uitverkorene een verbond gesloten,
aan mijn dienaar David gezworen:
5Uw dynastie zal ik voor eeuwig vestigen,
uw troon in stand houden, geslacht na geslacht.' sela
6HEER, laat de hemel dit wonder prijzen,
laat de kring van hemelingen u loven om uw trouw.
7Want wie daar boven kan de HEER evenaren,
wie van de goden zich meten met de HEER,
8met God, zeer geducht in de raad van de hemelingen,
gevreesd bij allen die hem omringen?
9HEER, God van de hemelse machten,
HEER, wie is zo sterk als u?
Trouw omhult u als een mantel.
10U heerst over de hoog rijzende zee -
verheffen zich haar golven, u brengt ze tot rust.
11U hebt Rahab verpletterd en doorboord,
met krachtige arm uw vijanden verstrooid.
12Van u is de hemel, van u ook de aarde,
de wereld met alles wat er leeft, hebt u gegrond,
13het noorden, het zuiden, u hebt ze geschapen,
Tabor en Hermon bejubelen uw naam.
14Uw arm verricht heldendaden,
krachtig is uw hand, geheven uw rechterarm,
15uw troon rust op recht en gerechtigheid,
liefde en waarheid staan in uw dienst.
16Gelukkig het volk dat van uw roem getuigt
en leeft, HEER, in het licht van uw gelaat.
17Juichend roepen zij uw naam, dag aan dag,
door uw gerechtigheid richten zij zich op.
18U bent de glans van onze kracht,
door uw gunst verhoogt u ons aanzien.
19Aan de HEER danken wij ons schild,
aan de Heilige van Israël onze koning.
20Ooit hebt u in een visioen gesproken
tot uw getrouwen en gezegd:
'Ik heb hulp geboden aan een held,
een jongen uit het volk verheven.
21In David vond ik een dienaar,
ik zalfde hem met heilige olie.
22Mijn hand geeft hem steun,
mijn arm maakt hem sterk,
23geen vijand zal hem overvleugelen,
geen boosdoener hem bedwingen,
24zijn belagers zal ik voor zijn ogen verslaan,
zijn haters vermorzelen.
25Mijn trouw en mijn liefde vergezellen hem,
door mijn naam zal hij in aanzien stijgen.
26Zijn linkerhand leg ik op de zee,
zijn rechterhand op de rivier.
27Hij zal tot mij roepen: "U bent mijn vader,
mijn God, de rots die mij redt!"
28Ik maak hem tot mijn eerstgeborene,
tot de hoogste van de koningen der aarde.
29Mijn liefde zal hem altijd beschermen,
hecht is mijn verbond met hem.
30Zijn dynastie houd ik voor altijd in stand,
zijn troon zolang de hemel duurt.
31Als zijn zonen zich afkeren van mijn wet,
niet leven naar mijn voorschriften,
32mijn wetten schenden,
mijn bevelen niet opvolgen,
33dan zal ik hen tuchtigen voor hun misdaden,
hun zonden bestraffen met slagen.
34Maar mijn liefde zal ik hem niet afnemen,
mijn trouw aan hem niet breken,
35ik zal mijn verbond niet schenden,
mijn woorden niet herroepen.
36Eens heb ik dat bij mijn heiligheid gezworen,
nooit breek ik mijn woord aan David.
37Zijn dynastie zal altijd voortleven,
zijn troon voor mij staan als de zon,
38als de maan die standhoudt voor eeuwig,
trouwe getuige aan de hemel.' sela
39Toch hebt u hem verstoten en verworpen,
uw toorn over uw gezalfde uitgestort,
40het verbond met uw dienaar versmaad,
zijn kroon vertrapt en ontwijd.
41U hebt de wallen van zijn stad gesloopt,
al zijn vestingen afgebroken,
42voorbijgangers beroofden hem,
naburige volken bespotten hem.
43U gaf zijn tegenstanders de overhand,
zijn vijanden verheugden zich,
44u beroofde zijn zwaard van zijn scherpte,
u hield hem niet staande in de strijd.
45U hebt zijn glans gedoofd,
zijn troon omver geworpen,
46de dagen van zijn jeugd verkort,
hem met schande overdekt. sela
47Hoe lang nog, HEER? Bent u voor altijd verborgen,
blijft het vuur van uw woede branden?
48Gedenk mij en mijn vluchtig bestaan,
de nietige mens, door u geschapen.
49Leeft er iemand die de dood niet zal zien,
die ontkomt aan de greep van het dodenrijk? sela
50Waar is uw liefde van vroeger, Heer,
hebt u David geen trouw gezworen?
51Gedenk, Heer, dat uw dienaren worden bespot,
dat ik lijd onder de hoon van vele volken.
52Uw vijanden, HEER, bespotten mij,
spotten met uw gezalfde, waar hij ook gaat.
53Geprezen zij de HEER in eeuwigheid.
Amen, amen.
#90
1Een gebed van Mozes, de godsman.
Heer, u bent ons een toevlucht geweest
van geslacht op geslacht.
2Nog voor de bergen waren geboren,
voor u aarde en land had gebaard -
u bent, o God, van eeuwigheid tot eeuwigheid.
3U doet de sterveling terugkeren tot stof
en zegt: 'Keer terug, mensenkind.'
4Duizend jaar zijn in uw ogen
als de dag van gisteren die voorbij is,
niet meer dan een wake in de nacht.
5U vaagt ons weg als slaap
in de morgen, als opschietend gras
6dat ontkiemt in de morgen en opschiet,
en 's avonds verwelkt en verdort.
7Wij komen om door uw toorn,
door uw woede bezwijken wij.
8U hebt onze zonden vóór u geleid,
onze geheimen onthuld in het licht van uw gelaat.
9Al onze dagen gaan heen door uw woede,
wij beëindigen onze jaren in een zucht.
10Zeventig jaar duren onze dagen,
of tachtig als wij sterk zijn.
Het beste daarvan is moeite en leed,
het gaat snel voorbij en wij vliegen heen.
11Wie kent de kracht van uw toorn,
wie vreest oprecht uw woede?
12Leer ons zo onze dagen te tellen
dat wijsheid ons hart vervult.
13Keer u tot ons, HEER - hoe lang nog?
Ontferm u over uw dienaren.
14Vervul ons in de morgen met uw liefde,
laat ons van blijdschap juichen, al onze dagen.
15Geef ons vreugde, vergoed de dagen dat u ons kwelde,
de jaren dat wij ellende doorstonden.
16Toon uw daden aan uw dienaren,
maak uw glorie bekend aan hun kinderen.
17Laat ons uw genade zien, Heer, onze God.
Bevestig het werk van onze handen,
het werk van onze handen, bevestig dat.
#91
1Wie in de beschutting van de Allerhoogste woont
en overnacht in de schaduw van de Ontzagwekkende,
2zegt  tegen de HEER: 'Mijn toevlucht, mijn vesting,
mijn God, op u vertrouw ik.'
3Hij bevrijdt je uit het net van de vogelvanger
en redt je van de dodelijke pest,
4hij zal je beschermen met zijn vleugels,
onder zijn wieken vind je een toevlucht,
zijn trouw is een veilig schild.
5De verschrikking van de nacht hoef je niet te vrezen,
ook de pijl niet die overdag op je afvliegt,
6noch de pest die rondwaart in het donker,
noch de plaag die toeslaat midden op de dag.
7Al vallen er duizend aan je linkerzijde
en tienduizend aan je rechterhand,
jou zal niets overkomen.
8Open je ogen en zie
hoe wie kwaad doen worden gestraft.
9U bent mijn toevlucht, HEER.
Als je mag wonen bij de Allerhoogste,
10zal het kwaad je niet bereiken,
geen plaag je tent ooit treffen.
11Hij vertrouwt je toe aan zijn engelen,
die over je waken waar je ook gaat.
12Hun handen zullen je dragen,
je voet zul je niet stoten aan een steen.
13Leeuw en adder zul je vertrappen,
roofdier en slang vermorzelen.
14'Ik zal bevrijden wie mij liefheeft
en beschermen wie met mijn naam vertrouwd is.
15Roep je mij aan, ik geef antwoord,
in de nood zal ik bij je zijn,
je bevrijden en met roem overladen,
16je overvloed geven van dagen.
Ik zal je redding zijn.'
#92
1Een psalm, een lied voor de sabbat.
2Het is goed de HEER te loven,
uw naam te bezingen, Allerhoogste,
3in de morgen te getuigen van uw liefde
en in de nacht van uw trouw,
4bij de klank van de tiensnarige harp
en bij het ruisend spel op de lier.
5U verheugt mij, HEER, met uw daden,
ik juich om wat uw hand verricht.
6Hoe groot zijn uw daden, HEER,
hoe peilloos diep uw gedachten.
7Het dringt tot de dommen niet door
en dwazen kunnen het niet vatten:
8dat de wettelozen als onkruid gedijen
en de onrechtvaardigen bloeien
alleen om te worden verdelgd, voor altijd.
9U, HEER, bent eeuwig verheven,
10maar uw vijanden, HEER,
uw vijanden gaan te gronde
en wie onrecht doen, worden verstrooid.
11U geeft mij de kracht van een wilde stier,
met pure olie ben ik overgoten.
12Mijn oog ziet op mijn aanvallers neer,
mijn oor hoort de angstkreet van mijn belagers.
13De rechtvaardigen groeien op als een palm,
als een ceder van de Libanon rijzen zij omhoog.
14Ze staan geplant in het huis van de HEER,
in de voorhoven van onze God groeien zij op.
15Zij dragen nog vrucht als ze oud zijn
en blijven krachtig en fris.
16Zo getuigen zij dat de HEER recht doet,
mijn rots, in wie geen onrecht is.
#93
1De HEER is koning, met hoogheid is hij bekleed,
de HEER is met macht bekleed en omgord.
Vast staat de wereld, zij wankelt niet,
2en vast staat van oudsher uw troon,
u bent van alle eeuwigheden.
3De stromen verheffen, HEER,
de stromen verheffen hun stem,
luid verheffen de stromen hun stem.
4Maar boven het geraas van de wijde wateren,
van de machtige baren der zee,
is hoog in de hemel de machtige HEER.
5Uw uitspraken zijn betrouwbaar.
Heiligheid is van uw huis het sieraad,
HEER, tot in lengte van dagen.
#94
1God van vergelding, HEER,
God van vergelding, verschijn in luister.
2Verhef u, rechter van de aarde,
geef de hoogmoedigen hun loon.
3Hoe lang nog zullen de wettelozen, HEER,
hoe lang nog zullen de wettelozen juichen,
4de onrechtvaardigen het hoogste woord
voeren en trotse taal uitslaan?
5Zij vertrappen uw volk, HEER,
onderdrukken uw liefste bezit,
6weduwen en vreemdelingen doden ze,
kinderen zonder vader brengen ze om.
7'De HEER ziet het niet,' zeggen ze,
'de God van Jakob merkt toch niets.'
8Kom tot inzicht, onverstandigen.
Dwazen, worden jullie ooit wijs?
9Hij heeft het oor geplant - zou hij niet horen?
het oog gevormd - zou hij niet zien?
10Die de volken leidt, de mensen leert
en vermaant - zou hij niet straffen?
11De HEER kent de mensen,
niet meer dan lucht zijn hun gedachten.
12Gelukkig de mens, HEER, die door u wordt geleid
en onderwezen in uw wet en uw leer.
13Hij zal rust vinden in kwade dagen,
terwijl voor de wettelozen een kuil wordt gegraven.
14Nee, de HEER zal zijn volk niet verstoten,
zijn liefste bezit niet verlaten.
15De rechtspraak voegt zich weer naar het recht,
de oprechten van hart sluiten zich aan.
16Wie treedt voor mij op tegen die onrechtvaardigen,
wie beschermt mij tegen die schurken?
17Had de HEER mij niet geholpen,
dan woonde ik al in de stilte van het graf.
18Toen ik dacht: Mijn voet glijdt weg,
hield uw trouw mij staande, HEER.
19Toen ik door zorgen werd overstelpt,
was uw troost de vreugde van mijn ziel.
20Kiest u de kant van verdorven rechters,
die onheil stichten in naam van de wet?
21Ze spannen samen tegen de rechtvaardigen
en veroordelen onschuldigen ter dood!
22De HEER is mijn burcht geworden,
mijn God de rots waarop ik schuil.
23Hij geeft de schuldigen het loon dat zij verdienen,
om hun onrecht brengt hij hen tot zwijgen,
de HEER, onze God, brengt hen voorgoed tot zwijgen.
#95
1Kom, laten wij jubelen voor de HEER,
juichen voor onze rots, onze redding.
2Laten wij hem naderen met een loflied,
hem toejuichen met gezang.
3De HEER is een machtige God,
een machtige koning, boven alle goden verheven.
4Hij houdt in zijn hand de diepten der aarde,
de toppen van de bergen behoren hem toe,
5van hem is de zee, door hem gemaakt,
en ook het droge, door zijn handen gevormd.
6Ga binnen, laten wij buigen in aanbidding,
knielen voor de HEER, onze maker.
7Ja, hij is onze God
en wij zijn het volk dat hij hoedt,
de kudde door zijn hand geleid.
Luister vandaag naar zijn stem:
8'Wees niet koppig als bij Meriba,
als die dag bij Massa, in de woestijn,
9toen jullie voorouders mij op de proef stelden,
mij tartten, al hadden ze mijn daden gezien.
10Veertig jaar voelde ik weerzin tegen hen.
Ik zei: "Het is een stuurloos volk
dat mijn wegen niet wil kennen."
11En ik zwoer in mijn woede:
"Nooit gaan zij mijn rustplaats binnen!"'
#96
1Zing voor de HEER een nieuw lied,
zing voor de HEER, heel de aarde.
2Zing voor de HEER, prijs zijn naam,
verkondig van dag tot dag dat hij ons redt.
3Maak aan alle volken zijn majesteit bekend,
aan alle naties zijn wonderdaden.
4Groot is de HEER, hem komt alle lof toe,
geducht is hij, meer dan alle goden.
5De goden van de volken zijn minder dan niets,
maar de HEER: hij heeft de hemel gemaakt.
6Glans en glorie gaan voor hem uit,
macht en luister vullen zijn heiligdom.
7Erken de HEER, stammen en volken,
erken de HEER, zijn majesteit en macht,
8erken de HEER, de majesteit van zijn naam,
draag geschenken zijn voorhoven binnen.
9Buig u voor de HEER in zijn heilige glorie,
huiver, heel de aarde, als hij verschijnt.
10Zeg aan de volken: 'De HEER is koning.
Vast staat de wereld, zij wankelt niet.
Hij oordeelt de volken naar recht en wet.'
11Laat de hemel verheugd zijn, de aarde juichen,
de zee bruisen en alles wat daar leeft.
12Laat het veld verblijd zijn en alles wat daar groeit,
laten alle bomen jubelen
13voor de HEER, want hij is in aantocht,
in aantocht is hij als rechter van de aarde.
Rechtvaardig zal hij de wereld berechten,
de volken oordelen, trouw aan zijn woord.
#97
1De HEER is koning - laat de aarde juichen,
laat vreugde heersen van kust tot kust.
2In wolk en duisternis is hij gehuld,
zijn troon stoelt op recht en gerechtigheid.
3Vuur gaat voor hem uit,
rondom verterend wie tegen hem opstaan.
4Zijn bliksems verlichten de wereld,
de aarde ziet het en beeft.
5De bergen smelten als was voor de HEER,
voor de Heer van heel de aarde.
6De hemel vertelt van zijn gerechtigheid,
alle volken aanschouwen zijn majesteit.
7Beschaamd staan zij die beelden aanbidden
en zich beroemen op goden van niets.
Voor hem moeten alle goden zich buigen.
8Sion hoort het en verheugt zich;
de steden van Juda juichen
om uw rechtspraak, HEER.
9U, HEER, bent de hoogste op heel de aarde,
boven alle goden hoog verheven.
10U die de HEER bemint: haat het kwade.
Hij behoedt het leven van wie hem trouw zijn,
uit de greep van de goddelozen bevrijdt hij hen.
11Licht is uitgezaaid voor de rechtvaardige,
vreugde voor de oprechten van hart.
12Verheug u, rechtvaardigen, in de HEER,
en breng hulde aan zijn heilige naam.
#98
1Een psalm.
Zing voor de HEER een nieuw lied:
wonderen heeft hij verricht.
Zijn rechterhand heeft overwonnen,
zijn heilige arm heeft redding gebracht.
2De HEER heeft zijn overwinning bekendgemaakt,
voor de ogen van de volken zijn gerechtigheid onthuld.
3Hij heeft gedacht aan zijn liefde en trouw
voor het volk van Israël.
De einden der aarde hebben het gezien:
de overwinning van onze God.
4Juich de HEER toe, heel de aarde,
juich en jubel, zing het uit.
5Zing voor de HEER bij de lier,
laat bij de lier uw lied weerklinken.
6Blaas op de ramshoorn en de trompetten,
juich als de HEER, uw koning, verschijnt.
7Laat bruisen de zee en alles wat daar leeft,
laat juichen de wereld met haar bewoners.
8Laten de rivieren in de handen klappen
en samen met de bergen jubelen
9voor de HEER, want hij is in aantocht
als rechter van de aarde.
Rechtvaardig zal hij de wereld berechten,
de volken oordelen naar recht en wet.
#99
1De HEER is koning - volken, beef!
Hij troont op de cherubs - aarde, sidder!
2Groot is de HEER op de Sion,
verheven is hij boven alle volken.
3Uw naam moeten zij loven,
zo groot en geducht.
Heilig is hij.
4Machtige koning, die het recht bemint:
u stelde rechtvaardige wetten vast.
Recht en gerechtigheid in Jakob:
ze zijn uw werk.
5Breng hulde aan de HEER, onze God,
en buig u neer aan zijn voeten.
Heilig is hij.
6Mozes en Aäron waren zijn priesters,
ook Samuel riep zijn naam.
Riepen zij tot de HEER, hij antwoordde;
7in de wolkkolom sprak hij hen toe
en zij onderhielden zijn geboden,
de wet die hij hun gaf.
8HEER, onze God, u hebt hun geantwoord.
U was voor hen een God van vergeving
en een God die hun misdaden strafte.
9Breng hulde aan de HEER, onze God,
en buig u neer voor zijn heilige berg.
Heilig is de HEER, onze God.
#100
1Een psalm voor het dankoffer.
Juich de HEER toe, heel de aarde,
2dien de HEER met vreugde,
kom tot hem met jubelzang.
3Erken het: de HEER is God,
hij heeft ons gemaakt, hem behoren wij toe,
zijn volk zijn wij, de kudde die hij weidt.
4Kom zijn poorten binnen met een loflied,
hef in zijn voorhoven een lofzang aan,
breng hem hulde, prijs zijn naam:
5de HEER is goed,
zijn liefde duurt eeuwig,
zijn trouw van geslacht op geslacht.
#101
1Van David, een psalm.
Ik wil zingen over trouw en recht
in een lied voor u, o HEER,
2nadenken over de volmaakte weg -
wanneer zult u bij mij komen?
Ik handel met een zuiver hart,
ook in mijn paleis,
3niets staat mij voor ogen
wat boosaardig is.
Gedraai, ik haat het,
ik laat mij er niet mee in,
4sluwheid houd ik ver van mij,
het kwaad wil ik niet kennen.
5Wie heimelijk een vriend belastert,
leg ik het zwijgen op,
een trotse blik, een aanmatigend hart
verdraag ik niet.
6Mijn oog zoekt de getrouwen in het land,
met hen wil ik mijn woning delen.
Wie de volmaakte weg bewandelt,
mag mij dienen.
7In mijn paleis is geen plaats
voor wie liegt en bedriegt,
wie onwaarheid spreekt
komt mij niet onder ogen.
8De schuldigen in het land
breng ik elke morgen tot zwijgen,
uit de stad van de HEER verdrijf ik
allen die onrecht begaan.
#102
1Gebed van een ongelukkige die dreigt te bezwijken en zijn klacht uitstort voor de HEER.
2HEER, hoor mijn gebed,
laat mijn hulpkreet u bereiken.
3Verberg uw gelaat niet voor mij,
nu ik in nood verkeer.
Wil naar mij luisteren,
antwoord mij haastig nu ik roep.
4Mijn dagen vervliegen als rook,
mijn gebeente gloeit als vuur.
5Mijn hart is verschroeid en verdord als gras,
ik vergeet mijn brood te eten.
6Ik ben door mijn klagen
tot op het bot vermagerd.
7Ik ben als een uil in de woestijn,
een steenuil in een verlaten bouwval,
8slaap ken ik niet, ik ben eenzaam
als een vogel op het dak.
9Mijn vijanden honen mij weg,
heel de dag word ik bespot en verwenst.
10As is het brood dat ik eet,
het water dat ik drink vermeng ik met tranen,
11want uw toorn is tegen mij ontbrand,
u tilde mij op en smeet mij neer.
12Mijn dagen gaan heen als een schaduw,
ik moet verdorren als gras.
13Maar u, HEER, troont voor eeuwig,
uw roem zal duren, geslacht na geslacht.
14U zult opstaan en u over Sion ontfermen,
de tijd van genade is gekomen, dit is het uur,
15want uw dienaren hebben de stenen van Sion lief,
de ruïnes vervullen hen met deernis.
16Alle volken zullen de naam van de HEER vrezen,
alle koningen van de aarde zijn majesteit eren
17als de HEER Sion heeft opgebouwd
en hij in majesteit is verschenen,
18als hij zich neigt tot het gebed van de ontheemden
en zich van hun bidden niet afkeert.
19Laat dit voor het nageslacht worden opgeschreven,
dan zal een herboren volk de HEER loven
20als de HEER heeft neergezien van zijn heilige hoogte,
zich vanuit de hemel naar de aarde heeft neergebogen
21om het zuchten van gevangenen te horen,
om vrij te laten wie de dood nabij zijn.
22Dan wordt in Sion de naam van de HEER geprezen,
zijn lof gezongen in Jeruzalem
23als volken en koninkrijken bijeenkomen
om de HEER te aanbidden.
24Hij heeft halverwege mijn kracht gebroken,
hij heeft mijn levensdagen verkort.
25Ik smeek: Mijn God,
neem mij niet midden in het leven weg,
uw jaren duren van geslacht op geslacht.
26Vóór alle tijden hebt u de aarde gegrondvest,
de hemel is het werk van uw handen.
27Zij zullen vergaan, maar u houdt stand,
zij zullen als kleren verslijten,
u verwisselt ze als een gewaad en zij verdwijnen,
28maar u blijft dezelfde, uw jaren nemen geen einde.
29De kinderen van uw dienaren zullen veilig wonen,
ook op hun nageslacht rust uw oog.
#103
1Van David.
Prijs de HEER, mijn ziel,
prijs, mijn hart, zijn heilige naam.
2Prijs de HEER, mijn ziel,
vergeet niet één van zijn weldaden.
3Hij vergeeft u alle schuld,
hij geneest al uw kwalen,
4hij redt uw leven van het graf,
hij kroont u met trouw en liefde,
5hij overlaadt u met schoonheid en geluk,
uw jeugd vernieuwt zich als een adelaar.
6De HEER doet wat rechtvaardig is,
hij verschaft recht aan de verdrukten.
7Hij maakte aan Mozes zijn wegen bekend,
aan het volk van Israël zijn grootse daden.
8Liefdevol en genadig is de HEER,
hij blijft geduldig en groot is zijn trouw.
9Niet eindeloos blijft hij twisten,
niet eeuwig duurt zijn toorn.
10Hij straft ons niet naar onze zonden,
hij vergeldt ons niet naar onze schuld.
11Zoals de hoge hemel de aarde overspant,
zo welft zich zijn trouw over wie hem vrezen.
12Zo ver als het oosten is van het westen,
zo ver heeft hij onze zonden van ons verwijderd.
13Zo liefdevol als een vader is voor zijn kinderen,
zo liefdevol is de HEER voor wie hem vrezen.
14Want hij weet waarvan wij gemaakt zijn,
hij vergeet niet dat wij uit stof zijn gevormd.
15De mens - zijn dagen zijn als het gras,
hij is als een bloem die bloeit op het veld
16en verdwijnt zodra de wind hem verzengt;
de plek waar hij stond, kent hem niet meer.
17Maar de HEER is trouw aan wie hem vrezen,
van eeuwigheid tot eeuwigheid.
Hij doet recht aan de kinderen en kleinkinderen
18van wie zich houdt aan zijn verbond
en naar zijn geboden leeft.
19De HEER - zijn troon staat vast in de hemel,
als koning heerst hij over alles.
20Prijs de HEER, u die zijn boden bent,
sterke helden die doen wat hij zegt,
gehoorzaam aan het woord dat hij spreekt.
21Prijs de HEER, hemelse machten,
dienaren die doen wat hem behaagt.
22Prijs de HEER, al zijn schepselen,
prijs hem, overal in zijn rijk.
Prijs de HEER, mijn ziel.
#104
1Prijs de HEER, mijn ziel.
HEER, mijn God, hoe groot bent u.
Met glans en glorie bent u bekleed,
2in een mantel van licht gehuld.
U spant de hemel uit als een tentdoek
3en bouwt op de wateren uw hoge zalen,
u maakt van de wolken uw wagen
en beweegt u op de vleugels van de wind,
4u maakt van de winden uw boden,
van vlammend vuur uw dienaren.
5U hebt de aarde op pijlers vastgezet,
tot in eeuwigheid wankelt zij niet.
6De oerzee bedekte haar als een kleed,
tot boven de bergen stonden de wateren.
7Toen u dreigde, vluchtten zij weg,
toen uw donderstem klonk, stoven zij heen:
8naar hoog in de bergen, naar diep in de dalen,
naar de plaatsen die u had bepaald.
9U stelde een grens die zij niet overschrijden,
nooit weer zullen zij de aarde bedekken.
10U leidt het water van de bronnen door beken,
tussen de bergen beweegt het zich voort.
11Het drenkt alles wat leeft in het veld,
de wilde ezels lessen er hun dorst.
12Daarboven wonen de vogels van de hemel,
uit het dichte groen klinkt hun gezang.
13U bevloeit de bergen vanuit uw hoge zalen,
de aarde wordt verzadigd en vruchtbaar:
14gras laat u groeien voor het vee
en gewassen die de mens moet verbouwen.
Zo zal hij brood winnen uit de aarde
15en wijn die het mensenhart verheugt,
geurige olie die het gelaat doet stralen,
ja, brood dat het mensenhart versterkt.
16De bomen van de HEER zuigen zich vol,
de ceders van de Libanon, door hemzelf geplant.
17De vogels bouwen daar hun nesten,
in hun kronen huizen de ooievaars.
18De hoge bergen zijn voor de steenbokken,
in de kloven schuilen de klipdassen.
19U hebt de maan gemaakt voor de tijden,
de zon weet wanneer zij moet ondergaan.
20Als u het duister spreidt, valt de nacht,
en alles wat leeft in het woud gaat zich roeren.
21De jonge leeuwen gaan uit op roof,
brullend vragen zij God om voedsel.
22Bij zonsopgang trekken zij zich terug
en leggen zich neer in hun legers.
23De mensen gaan aan het werk
en arbeiden door tot de avond.
24Hoe talrijk zijn uw werken, HEER.
Alles hebt u met wijsheid gemaakt,
vol van uw schepselen is de aarde.
25Zie hoe wijd de zee zich uitstrekt.
Daar wemelt het, zonder tal,
van dieren, klein en groot.
26Daar bewegen de schepen zich voort,
daar gaat Leviatan, door u gemaakt om ermee te spelen.
27En allen zien ernaar uit
dat u voedsel geeft, op de juiste tijd.
28Geeft u het, dan doen zij zich te goed,
opent zich uw hand, dan worden zij verzadigd.
29Verberg uw gelaat en zij bezwijken van angst,
ontneem hun de adem en het is met hen gedaan,
dan keren zij terug tot het stof dat zij waren.
30Zend uw adem en zij worden geschapen,
zo geeft u de aarde een nieuw gelaat.
31De luister van de HEER moge eeuwig duren,
laat de HEER zich verheugen in zijn werken.
32Hij richt zijn oog op de aarde en zij beeft,
hij raakt de bergen aan en zij stoten rook uit.
33Voor de HEER wil ik zingen zolang ik leef,
een lied voor mijn God zolang ik besta.
34Moge mijn lofzang de HEER behagen,
zoals ik mijn vreugde vind in hem.
35Zondaars zullen van de aardbodem verdwijnen,
onrechtvaardigen zullen niet meer bestaan.
Prijs de HEER, mijn ziel.
Halleluja!
#105
1Loof de HEER, roep luid zijn naam,
maak zijn daden bekend onder de volken,
2zing en speel voor hem,
spreek vol lof over zijn wonderen,
3beroem u op zijn heilige naam.
Wees blij van hart, u die de HEER zoekt.
4Zie uit naar de HEER en zijn macht,
zoek voortdurend zijn nabijheid.
5Gedenk de wonderen die hij heeft gedaan,
de oordelen die hij heeft uitgesproken,
6nageslacht van Abraham, zijn dienaar,
kinderen van Jakob, door hem verkozen.
7Hij is de HEER, onze God,
zijn besluiten gelden over de hele aarde.
8Tot in eeuwigheid zal hij gedenken
zijn belofte aan duizend geslachten,
9het verbond dat hij sloot met Abraham
en voor Isaak bevestigde met een eed.
10Voor Jakob verhief hij het tot wet,
voor Israël tot een eeuwig verbond,
11toen hij zei: 'Ik zal jou Kanaän geven,
dat land wordt je onvervreemdbaar bezit.'
12Toen zij daar nog maar korte tijd waren,
een handjevol vreemdelingen,
13zwierven zij van volk naar volk,
van het ene koninkrijk naar het andere.
14Hij stond niet toe dat iemand hen verdrukte,
ter wille van hen strafte hij koningen:
15'Raak mijn gezalfden niet aan,
doe mijn profeten geen kwaad.'
16Hij riep een hongersnood over het land af
en vernietigde elke voorraad brood.
17Hij stuurde een van hen vooruit:
Jozef die als slaaf werd verkocht.
18Ze klonken zijn voeten in ketenen,
sloten zijn hals in ringen van ijzer,
19totdat zijn voorspelling uitkwam
en het woord van de HEER hem vrijsprak.
20De koning beval hem los te laten,
de heerser der volken liet hem vrij.
21Hij stelde hem aan als heer van zijn huis,
als beheerder van heel zijn bezit,
22om zijn prinsen aan banden te leggen
en zijn oudsten wijsheid te leren.
23Israël trok weg naar Egypte,
Jakob verbleef als vreemde in het land van Cham.
24God maakte zijn volk zeer vruchtbaar,
machtiger dan wie het belaagden.
25Hij veranderde hun hart: ze gingen zijn volk haten
en spanden samen tegen zijn dienaren.
26Hij stuurde Mozes, zijn dienaar,
en Aäron, de man van zijn keuze.
27Zij kondigden zijn wondertekenen aan,
machtige daden in het land van Cham.
28Hij stuurde duisternis en het werd duister -
waren ze niet doof voor zijn woorden?
29Hij veranderde hun waterstromen in bloed
en liet al hun vissen sterven.
30Hun land krioelde van kikkers,
tot in de kamers van hun koningen.
31Hij sprak en er kwamen steekvliegen
en muggen in heel hun gebied.
32In plaats van regen gaf hij hagel,
hevige branden ontstak hij in hun land,
33hij trof hun wijnstok en vijgenboom
en verwoestte de bomen in hun gebied.
34Hij sprak en de sprinkhaan kwam
met zijn larven, niet te tellen,
35die vrat al het groen van de velden,
die vrat het gewas van hun akkers.
36Hij trof de eerstgeborenen in hun land,
hun sterke oudste zonen.
37Hij liet zijn volk vertrekken met zilver en goud,
niemand in hun stammen ging strompelend weg.
38Egypte was vervuld van angst
en zag hen met vreugde gaan.
39Hij hing een wolk op als gordijn
en ontstak vuur om de nacht te verlichten.
40Op hun vraag liet hij kwartels komen,
met brood uit de hemel stilde hij hun honger,
41hij sloeg de rots open en er vloeide water,
een rivier stromend in uitgedroogd land.
42Hij dacht aan zijn heilig woord,
gegeven aan Abraham, zijn dienaar,
43hij liet zijn volk in vreugde vertrekken,
zijn uitverkoren volk jubelend gaan.
44Hij gaf hun het land van andere volken,
het bezit van vreemde naties viel hun ten deel.
45Zij moesten daar zijn geboden naleven
en zich houden aan zijn wet.
Halleluja!
#106
1Halleluja!
Loof de HEER, want hij is goed,
eeuwig duurt zijn trouw.
2Wie kan zijn machtige daden verwoorden,
wie de roem van de HEER laten klinken?
3Gelukkig wie zich houden aan het recht
en doen wat rechtvaardig is, telkens weer.
4Denk aan mij, HEER, uit liefde voor uw volk,
zie naar mij om wanneer u het komt redden,
5dan zal ik uw uitverkorenen gelukkig zien,
vreugde vinden in de vreugde van uw volk,
vervuld zijn van trots op uw liefste bezit.
6Wij hebben gezondigd zoals onze voorouders,
wij hebben gefaald en kwaad bedreven.
7Toen onze voorouders in Egypte waren,
sloegen zij geen acht op uw wonderen,
dachten zij niet aan uw tekenen van trouw,
en kwamen in opstand aan de oever van de Rietzee.
8Toch redde hij hen, tot eer van zijn naam,
om hun zijn macht te tonen.
9Op zijn dreigen viel de Rietzee droog,
hij leidde hen door de diepte als door een woestijn.
10Hij redde hen uit de greep van hun haters,
verloste hen uit de greep van de vijand.
11Het water bedekte hun belagers,
niet één van hen bleef in leven.
12Toen hadden zij vertrouwen in zijn woorden
en bezongen ze zijn roem,
13maar snel vergaten zij wat hij gedaan had,
ze wachtten niet geduldig zijn plannen af.
14Onverzadigbaar was hun eetlust in de woestijn,
ze daagden God uit in het dorre land.
15Hij gaf hun wat zij verlangden,
zo veel dat ze erin stikten.
16In het kamp werden zij afgunstig op Mozes,
en op Aäron, de heilige dienaar van de HEER.
17De aarde opende zich: verzwolgen werd Datan
en bedolven de bende van Abiram.
18Vuur verbrandde hun aanhang,
een felle vlam heeft de schuldigen verteerd.
19Zij maakten een stierkalf bij de Horeb
en bogen zich voor een stuk metaal.
20God, hun eer, ruilden zij in voor een beeld
van een dier dat gras eet.
21Vergeten waren zij God, hun redder,
die iets groots had verricht in Egypte,
22wonderen in het land van Cham,
geduchte daden bij de Rietzee.
23Hij besloot hen uit te roeien,
maar Mozes, de man die hij had gekozen,
verdedigde hen, ging voor hem staan
en wendde zijn dodelijke woede af.
24Zij weigerden het begeerlijke land
en stelden geen vertrouwen in zijn woord.
25Ze bleven klagend in hun tenten
en wilden niet luisteren naar de HEER.
26Hij hief zijn hand en zwoer
hen te doden in de woestijn,
27hun nazaten te verspreiden  onder de volken,
te verstrooien over alle landen.
28Zij verbonden zich aan de Baäl van de Peor
en aten van offers voor de doden.
29Ze griefden hem met hun gedrag,
en onder hen brak een plaag uit.
30Pinechas stond op en kwam tussenbeide,
en de plaag werd bedwongen.
31Het is hem toegerekend als een rechtvaardige daad,
van geslacht op geslacht, tot in eeuwigheid.
32Zij wekten zijn toorn bij het water van Meriba
en brachten Mozes in moeilijkheden,
33want toen zij zich verzetten tegen Gods geest,
sprak hij overhaast en onbezonnen.
34Zij roeiden de volken niet uit
die de HEER hun had aangewezen,
35vermengden zich zelfs met hen
en spiegelden zich aan hun daden,
36vereerden hun godenbeelden
en raakten verstrikt in hun netten.
37Zij brachten hun zonen en dochters
ten offer aan de demonen
38en vergoten het bloed van onschuldigen,
het bloed van hun zonen en dochters,
geofferd aan de beelden van Kanaän.
Een stroom van bloed ontheiligde het land.
39Zij werden onrein door hun daden,
overspelig was hun gedrag.
40Toen ontstak de HEER in toorn,
hij gruwde van zijn volk, zijn liefste bezit.
41Hij gaf het in de macht van vreemde volken,
zij werden overheerst door hun haters,
42onderdrukt door hun vijanden,
en moesten zwichten voor hun macht.
43Vele malen kwam hij hen bevrijden,
maar zij volhardden in opstandig gedrag
en zonken weg door eigen schuld.
44Toch zag hij naar hen om, telkens
als hij hen hoorde klagen in hun nood.
45Hij dacht weer aan zijn verbond met hen,
zo trouw was hij dat hij deernis voelde
46en medelijden wekte bij allen
die hen hadden weggevoerd.
47Red ons, HEER, onze God,
breng ons bijeen uit de andere volken,
dan loven wij uw heilige naam
en verkondigen trots uw roem.
48Geprezen zij de HEER, de God van Israël,
van eeuwigheid tot eeuwigheid.
Laat het hele volk antwoorden: 'Amen!'
Halleluja!
#107
1'Loof de HEER, want hij is goed,
eeuwig duurt zijn trouw.'
2Zo spreken zij die door de HEER zijn verlost,
die hij verloste uit de greep van de angst,
3bijeenbracht uit alle landen,
uit het oosten en het westen,
uit het noorden en het zuiden.
4Soms doolden zij door de woestijn,
maar een weg in de wildernis,
een stad, een woonplaats vonden ze niet.
5Ze kregen honger en dorst
en kwijnden van uitputting weg.
6Ze riepen in hun angst tot de HEER -
hij heeft hen bevrijd uit vele gevaren,
7hij wees hun de rechte weg,
de weg naar een stad, een woonplaats.
8Laten zij de HEER loven om zijn trouw,
om zijn wonderen aan mensen verricht,
9wie dorst had, gaf hij te drinken,
wie honger had, volop te eten.
10Soms woonden zij in donkere krochten
als slaven met ijzeren boeien,
11want ze hadden zich tegen Gods woorden verzet,
de raad van de Allerhoogste verworpen,
12hij liet hen buigen onder een zware last,
ze vielen, en er was niemand die hielp.
13Ze schreeuwden in hun angst tot de HEER -
hij heeft hen gered uit vele gevaren,
14haalde hen weg uit donkere holen
en brak hun boeien aan stukken.
15Laten zij de HEER loven om zijn trouw,
om zijn wonderen aan mensen verricht,
16bronzen deuren heeft hij verbrijzeld,
ijzeren grendels verbroken.
17Soms leidden zij een lichtzinnig leven
en gingen onder hun zonden gebukt,
18ze gruwden van elk voedsel
en waren de poorten van de dood nabij.
19Ze schreeuwden in hun angst tot de HEER -
hij heeft hen gered uit vele gevaren,
20hij zond zijn woord en genas hen,
ontrukte hen aan het graf.
21Laten zij de HEER loven om zijn trouw,
om zijn wonderen aan mensen verricht,
22laten zij hem dankoffers brengen,
juichend zijn daden bezingen.
23Soms daalden zij af naar zee,
gingen scheep en bevoeren het wijde water,
24ze zagen de daden van de HEER,
zijn wonderen op de oceaan.
25Hij sprak en ontketende storm,
hoog zweepte hij de golven op.
26Zij stegen tot aan de hemel, vielen neer in de diepte,
hun maag keerde om van ellende,
27ze tolden en tuimelden als dronkaards,
alle kennis baatte hun niets.
28Ze riepen in hun angst tot de HEER -
hij leidde hen weg uit vele gevaren,
29hij bracht de storm tot zwijgen,
de golven gingen liggen.
30Het verheugde hen dat de zee tot rust kwam,
hij bracht hen naar een veilige haven.
31Laten zij de HEER loven om zijn trouw,
om zijn wonderen aan mensen verricht,
32hem hoog verheffen als het volk bijeen is,
hem loven in de kring van de oudsten.
33Hij maakt van rivieren woestijn,
van waterbronnen dorstig land,
34van vruchtbaar land een zoutzee
vanwege het kwaad van de bewoners.
35Hij maakt van woestijnen waterland,
van dor gebied een bronrijke streek.
36Hij laat daar wonen wie honger leden,
zij stichten een stad, een woonplaats,
37zaaien akkers in, planten wijngaarden,
met een rijke oogst aan vruchten.
38Zegent hij hen, zij worden zeer talrijk
en ook hun vee breidt zich uit,
39zegent hij niet, hun aantal neemt af, ze buigen
onder de last van onheil en verdriet.
40Hij stort schande uit over de aanzienlijken,
hij laat hen dolen in een woestenij zonder uitweg;
41de armen behoedt hij voor slavernij,
hun families maakt hij talrijk als kudden.
42Wie oprecht zijn, zien het met blijdschap,
wie onrecht doet, moet zwijgen.
43De wijze neemt dit ter harte
en kent de trouw van de HEER.
#108
1Een lied, een psalm van David.
2Mijn hart is gerust, o God,
ik wil zingen en spelen. Mijn ziel,
3ontwaak met harp en lier,
ik wil het morgenrood wekken.
4U, HEER, zal ik loven in heel de wereld,
over u zingen voor alle volken.
5Hemelhoog is uw liefde,
tot aan de wolken reikt uw trouw.
6Verhef u boven de hemelen, God,
laat uw glorie heel de aarde vervullen.
7Bevrijd uw geliefde volk,
help het met uw machtige hand, verhoor mij.
8God heeft gesproken in zijn heiligdom:
'Juichend zal ik Sichem verdelen,
het dal van Sukkot uitmeten.
9Van mij is Gilead, van mij is Manasse,
Efraïm is de helm op mijn hoofd,
Juda de scepter in mijn hand.
10Moab is mijn wasbekken,
op Edom zet ik mijn voet.
Over Filistea klinkt mijn juichkreet.'
11Wie voert mij de vesting binnen,
wie zal mij naar Edom leiden?
12Bent u het niet, God, u die ons verstoten had,
voert u niet, God, onze legers aan?
13Sta ons bij tegen de vijand,
de hulp van mensen is vergeefs.
14Met God zullen wij triomferen,
hij zal onze vijanden vertrappen.
#109
1Voor de koorleider. Van David, een psalm.
God, die ik loof, blijf niet zwijgen,
2want vijandig en bedrieglijk is de mond
van hen die mij beschuldigen,
hun tong spreekt niets dan leugens,
3ze bestoken mij met woorden van haat,
zonder reden bestrijden ze mij.
4Ik bid voor hen,
maar mijn liefde roept vijandschap op,
5ze vergelden goed met kwaad,
woorden van haat zijn de dank voor mijn liefde:
6'Wijs een gewetenloos man aan
die hem aanklaagt bij de rechter.
7Dat hij schuldig wordt bevonden
en dat zijn gebed God niet bereikt.
8Dat zijn dagen geteld zijn,
een ander zijn ambt overneemt,
9dat hij zijn kinderen vaderloos,
zijn vrouw als weduwe achterlaat.
10Dat zijn kinderen bedelend rondzwerven,
naar eten zoeken in het puin van hun huizen,
11dat schuldeisers beslag leggen op zijn bezit
en vreemden roven wat hij moeizaam verwierf.
12Dat niemand hem trouw blijft,
niemand zich ontfermt over zijn kinderen,
13dat zijn nageslacht voorgoed verdwijnt,
hun naam na hun leven wordt uitgewist.
14Dat de schuld van zijn voorouders de HEER in gedachte blijft,
de zonde van zijn moeder niet wordt uitgewist,
15dat hun zonde en schuld de HEER steeds voor ogen staan
en niemand op aarde hun naam nog gedenkt.
16Want hij bewees aan niemand trouw,
hij vervolgde zwakken en armen,
wanhopigen dreef hij de dood in.
17Dat de vloek die hij liefhad hem treft,
de zegen die hij een ander misgunde
hem nooit ten deel zal vallen.
18Dat de vloek hem als een mantel omhult,
zijn lichaam vult als water,
zijn gebeente doordringt als olie.
19Dat de vloek als het kleed is dat hij draagt,
als de gordel die hij dagelijks omheeft!'
20Laat zó de HEER mijn aanklagers straffen,
hen die zelf over mij dit kwaad afroepen.
21Maar u, HEER, mijn God,
doe voor mij wat tot eer van uw naam is:
bevrijd mij, u bent goed en trouw.
22Ik ben verzwakt en arm,
gewond in het diepst van mijn hart.
23Ik verdwijn als een schaduw die lengt,
als een sprinkhaan die wordt afgeschud;
24mijn knieën zijn slap van het vasten,
ik ben tot op het bot vermagerd.
25Ik wek de lachlust op,
wie mij ziet schudt meewarig het hoofd.
26Help mij, HEER, mijn God,
red mij in uw trouw,
27dan zullen zij weten dat het uw hand is,
dat u, HEER, dit hebt gedaan.
28Komt van hen de vloek, van u verwacht ik zegen,
schande over mijn belagers, vreugde over uw dienaar,
29hoon zal het kleed zijn van wie mij aanklagen,
schande de mantel waarin zij zich hullen.
30De HEER zal ik prijzen met luide stem,
hem loven te midden van velen,
31hij staat de armen terzijde
en redt hen uit de greep van hun rechters.
#110
1Van David, een psalm.
De HEER spreekt tot mijn heer:
'Neem plaats aan mijn rechterhand,
ik maak van je vijanden
een bank voor je voeten.'
2Uit Sion reikt de HEER u
de scepter van de macht,
u zult heersen over uw vijanden.
3Uw volk staat klaar op de dag dat u ten strijde trekt.
Op de heilige bergen,
4De HEER heeft gezworen, en komt op zijn eed niet terug:
'Je bent priester voor eeuwig,
zoals ook Melchisedek was.'
5De Heer aan uw rechterhand
verplettert koningen op de dag van zijn toorn.
6Hij berecht de volken,
verplettert hoofden, overal op aarde,
lijken stapelen zich op.
7Hij drinkt onderweg uit de beek
en dan heft hij zijn hoofd.
#111
1Halleluja!
Ik wil de HEER loven met heel mijn hart
in de grote kring van oprechten.
2Machtig zijn de werken van de HEER,
wie ze liefheeft, onderzoekt ze.
3Zijn daden hebben glans en glorie,
zijn rechtvaardigheid houdt stand, voor altijd.
4Hij stelde een gedenkdag in voor zijn wonderen,
genadig en liefdevol is de HEER.
5Hij gaf voedsel aan wie hem vrezen,
eeuwig gedenkt hij zijn verbond.
6Hij toonde zijn volk de kracht van zijn daden
en gaf hun het land van andere volken.
7Waarheid en recht zijn het werk van zijn handen,
uit al zijn regels blijkt zijn trouw,
8ze zijn onwrikbaar, voor altijd en eeuwig,
gemaakt volgens waarheid en recht.
9Hij heeft zijn volk verlossing gebracht,
voor eeuwig zijn verbond ingesteld.
Heilig en ontzagwekkend is zijn naam.
10Het begin van wijsheid is ontzag voor de HEER,
wie leeft naar zijn wet, getuigt van goed inzicht.
Zijn roem houdt stand, voor altijd.
#112
1Halleluja!
Gelukkig de mens met ontzag voor de HEER
en met liefde voor zijn geboden.
2Zijn nageslacht geniet aanzien in het hele land,
de oprechten worden gezegend.
3Rijkdom en weelde bewonen zijn huis,
en zijn rechtvaardigheid houdt stand, voor altijd.
4Hij straalt voor de oprechten als licht in het duister,
genadig, liefdevol en rechtvaardig.
5Goed gaat het wie genadig is en vrijgevig,
wie zijn zaken eerlijk behartigt.
6De rechtvaardige komt nooit ten val,
men zal hem eeuwig gedenken.
7Voor een vals gerucht zal hij niet vrezen,
hij is standvastig en vertrouwt op de HEER.
8Standvastig is zijn hart en zonder vrees.
Aan het eind ziet hij zijn vijanden verslagen.
9Gul deelt hij uit aan de armen,
zijn rechtvaardigheid houdt stand, voor altijd,
hij zal stijgen in aanzien en eer.
10Kwaadwilligen zien het met ergernis aan,
ze verbijten zich en verliezen de moed,
al hun plannen gaan op in rook.
#113
1Halleluja!
Loof, dienaars van de HEER,
loof de naam van de HEER.
2De naam van de HEER zij geprezen
van nu tot in eeuwigheid.
3Van waar de zon opkomt tot waar zij ondergaat,
zij geloofd de naam van de HEER.
4Verheven boven alle volken is de HEER,
verheven boven de hemel zijn luister.
5Wie is gelijk aan de HEER, onze God,
die hoog daar boven zijn woning heeft,
6die zijn oog richt naar beneden,
wie in de hemel en op de aarde?
7Hij verheft uit het stof wie berooid is,
uit het vuil tilt hij op wie alles ontbeert.
8Hij laat hem wonen bij hooggeplaatsten,
bij de hoogsten van zijn volk.
9De onvruchtbare vrouw laat hij wonen in het huis,
een vrolijke moeder van kinderen.
Halleluja!
#114
1Toen Israël wegtrok uit Egypte,
het volk van Jakob dat vreemdtalige land verliet,
2werd Juda zijn heiligdom,
Israël zijn koninkrijk.
3De zee zag en vluchtte,
de Jordaan trok zich terug,
4de bergen schrokken op als rammen,
als lammeren sprongen de heuvels op.
5Waarvoor, zee, neem je de vlucht,
Jordaan, trek jij je terug?
6Waarvoor, bergen, schrikken jullie op als rammen,
springen jullie, heuvels, als lammeren op?
7'Voor het aanschijn van de Heer, - beef, aarde! -
voor het aanschijn van de God van Jakob.
8Hij verandert de rots in een bron,
hard gesteente in een stroom van water.'
#115
1Niet ons, HEER, niet ons,
geef uw naam alle eer,
om uw liefde, uw trouw.
2Waarom zeggen de volken:
'Waar is die God van hen?'
3Onze God is in de hemel,
hij doet wat hem behaagt.
4Hun goden zijn van zilver en goud,
gemaakt door mensenhanden.
5Ze hebben een mond, maar kunnen niet spreken,
ze hebben ogen, maar kunnen niet zien,
6ze hebben oren, maar kunnen niet horen,
ze hebben een neus, maar kunnen niet ruiken.
7Hun handen kunnen niet tasten,
hun voeten kunnen niet lopen,
geen geluid komt uit hun keel.
8Zoals zij, zo worden ook hun makers,
en ieder die op hen vertrouwt.
9Israël, vertrouw op de HEER
- hun hulp is hij, hun schild -
10huis van Aäron, vertrouw op de HEER
- hun hulp is hij, hun schild -
11wie de HEER vrezen, vertrouw op de HEER
- hun hulp is hij, hun schild.
12De HEER gedenkt en zegent ons,
zegenen zal hij het volk van Israël,
zegenen het huis van Aäron,
13zegenen wie de HEER vrezen,
van klein tot groot.
14Moge de HEER u talrijk maken,
u en uw kinderen.
15Moge de HEER u zegenen,
hij die hemel en aarde gemaakt heeft.
16De hemel is de hemel van de HEER,
de aarde heeft hij aan de mensen gegeven.
17Niet de doden loven de HEER,
niet wie zijn afgedaald in de stilte,
18wij zijn het, wij zegenen de HEER,
van nu tot in eeuwigheid.
Halleluja!
#116
1De HEER heb ik lief, hij hoort
mijn stem, mijn smeken,
2hij luistert naar mij,
ik roep hem aan, mijn leven lang.
3Banden van de dood omknelden mij,
angsten van het dodenrijk grepen mij aan,
ik voelde angst en pijn.
4Toen riep ik de naam van de HEER:
'HEER, red toch mijn leven!'
5De HEER is genadig en rechtvaardig,
onze God is een God van ontferming,
6de HEER beschermt de eenvoudigen,
machteloos was ik en hij heeft mij bevrijd.
7Kom weer tot rust, mijn ziel,
de HEER is je te hulp gekomen.
8Ja, u hebt mijn leven ontrukt aan de dood,
mijn ogen gedroogd van tranen,
mijn voeten voor struikelen behoed.
9Ik mag wandelen in het land van de levenden
onder het oog van de HEER.
10Ik bleef vertrouwen, ook al zei ik:
'Ik ben diep ongelukkig.'
11Al te snel dacht ik:
Geen mens die zijn woord houdt.
12Hoe kan ik de HEER vergoeden
wat hij voor mij heeft gedaan?
13Ik zal de beker van bevrijding heffen,
de naam aanroepen van de HEER
14en mijn geloften aan de HEER inlossen
in het bijzijn van heel zijn volk.
15Met pijn ziet de HEER
de dood van zijn getrouwen.
16Ach, HEER, ik ben uw dienaar,
uw dienaar ben ik, de zoon van uw dienares:
u hebt mijn boeien verbroken.
17U wil ik een dankoffer brengen.
Ik zal de naam aanroepen van de HEER
18en mijn geloften aan de HEER inlossen
in het bijzijn van heel zijn volk,
19in de voorhoven van het huis van de HEER,
binnen uw muren, Jeruzalem.
Halleluja!
#117
1Loof de HEER, alle volken,
prijs hem, alle naties:
2zijn liefde voor ons is overstelpend,
eeuwig duurt de trouw van de HEER.
Halleluja!
#118
1Loof de HEER, want hij is goed,
eeuwig duurt zijn trouw.
2Laat Israël zeggen:
'Eeuwig duurt zijn trouw' -
3het huis van Aäron zeggen:
'Eeuwig duurt zijn trouw' -
4wie de HEER vreest, zeggen:
'Eeuwig duurt zijn trouw.'
5In mijn nood heb ik geroepen: 'HEER!'
En de HEER antwoordde, hij gaf mij ruimte.
6Met de HEER aan mijn zijde heb ik niets te vrezen,
wat kunnen mensen mij doen?
7Met de HEER, mijn helper, aan mijn zijde,
kijk ik op mijn haters neer.
8Beter te schuilen bij de HEER
dan te vertrouwen op mensen.
9Beter te schuilen bij de HEER
dan te vertrouwen op mannen met macht.
10Alle volken hadden mij ingesloten
- ik weerstond ze met de naam van de HEER -
11ze sloten mij van alle kanten in
- ik weerstond ze met de naam van de HEER -
12ze sloten mij in als een zwerm bijen
maar doofden snel als een vuur van dorens
- ik weerstond ze met de naam van de HEER.
13Jullie sloegen mij en ik viel,
maar de HEER heeft geholpen.
14De HEER is mijn sterkte, mijn lied,
hij gaf mij de overwinning.
15Hoor, gejubel om de overwinning
in de tenten van de rechtvaardigen:
de rechterhand van de HEER doet machtige daden,
16de rechterhand van de HEER verheft mij,
de rechterhand van de HEER doet machtige daden.
17Ik zal niet sterven, maar leven
en de daden van de HEER verhalen:
18de HEER heeft mij gestraft,
maar mij niet prijsgegeven aan de dood.
19Open voor mij de poorten van de gerechtigheid,
ik wil binnengaan om de HEER te loven.
20Dit is de poort die leidt naar de HEER,
hier gaan de rechtvaardigen binnen.
21Ik wil u loven omdat u antwoordde
en mij de overwinning gaf.
22De steen die de bouwers afkeurden
is een hoeksteen geworden.
23Dit is het werk van de HEER,
een wonder in onze ogen.
24Dit is de dag die de HEER heeft gemaakt,
laten wij juichen en ons verheugen.
25HEER, geef ons de overwinning,
HEER, geef ons voorspoed.
26Gezegend wie komt met de naam van de HEER.
Wij zegenen u vanuit het huis van de HEER.
27De HEER is God, hij heeft ons licht gebracht.
Vier feest en ga met groene twijgen
tot aan de horens van het altaar.
28U bent mijn God, u zal ik loven,
hoog zal ik u prijzen, mijn God.
29Loof de HEER, want hij is goed,
eeuwig duurt zijn trouw.
#119
1Gelukkig wie de volmaakte weg gaan
en leven naar de wet van de HEER,
2gelukkig wie zijn richtlijnen volgen,
hem zoeken met heel hun hart.
3Zij bedrijven geen onrecht,
maar gaan de wegen die hij wijst.
4Uw regels hebt u gegeven
opdat wij ons eraan houden.
5Laat toch mijn wegen recht zijn,
ik wil mij houden aan uw wetten.
6Ik zal nooit beschaamd staan
als ik uw geboden in acht neem.
7Ik zal u loven met een oprecht hart
als ik uw rechtvaardige voorschriften leer.
8Ik zal mij houden aan uw wetten -
verlaat mij dan niet voorgoed.
*
9Hoe kan wie jong is zuiver leven?
Door zich te houden aan uw woord.
10Met heel mijn hart heb ik u gezocht,
laat mij niet afdwalen van uw geboden.
11Uw belofte heb ik in mijn hart geborgen,
zo zal ik niet tegen u zondigen.
12Geprezen bent u, HEER,
onderwijs mij in uw wetten.
13Mijn lippen hebben uitgesproken
wat uw mond ons voorschreef.
14Leven naar uw richtlijnen geeft mij vreugde,
meer vreugde dan rijkdom en overvloed.
15Uw regels wil ik overdenken,
het oog op uw paden gericht.
16Ik verheug mij in uw wetten,
uw woord zal ik niet vergeten.
*
17Wees goed voor uw dienaar - dan zal ik leven
en mij houden aan uw woord.
18Neem de sluier van mijn ogen - dan zal ik zien
hoe wonderlijk mooi uw wet is.
19Ik ben een vreemdeling op aarde,
verberg uw geboden niet voor mij.
20Mijn ziel kwijnt weg van verlangen
naar uw voorschriften, dag en nacht.
21U zult de hoogmoedigen straffen,
de vervloekten die afdwalen van uw geboden.
22Neem spot en verachting van mij weg,
want ik heb uw richtlijnen gevolgd.
23Al spannen machtigen tegen mij samen,
uw dienaar blijft uw wetten overdenken.
24Uw richtlijnen verheugen mij,
ze geven mij goede raad.
*
25Mijn ziel ligt neergedrukt in het stof,
laat mij leven zoals u hebt beloofd.
26Vertel ik u mijn wegen, dan antwoordt u.
Onderwijs mij in uw wetten.
27Leer mij de weg van uw regels begrijpen,
en ik zal uw wonderen overdenken.
28Mijn ziel schreit van verdriet,
richt mij op zoals u hebt beloofd.
29Houd mij ver van bedrieglijke wegen
en leer mij genadig uw wet.
30Ik heb de betrouwbare weg gekozen,
met uw voorschriften voor ogen.
31Ik druk uw richtlijnen aan mijn hart,
HEER, maak mij niet beschaamd.
32Ik zal voortgaan op de weg van uw geboden,
want u geeft mij ruimte.
*
33Wijs mij, HEER, de weg van uw wetten,
dan volg ik die tot het einde toe.
34Geef mij inzicht, en ik zal uw wet volgen,
hem onderhouden met heel mijn hart.
35Laat mij het pad gaan van uw geboden,
dat is mij het liefst.
36Neig mijn hart naar uw richtlijnen
en niet naar winstbejag.
37Houd mijn ogen af van wat leeg is,
laat mij uw wegen gaan, en leven.
38Kom uw belofte aan uw dienaar na,
dan zal ik van ontzag voor u vervuld zijn.
39Houd spot van mij af: die beangstigt mij,
maar uw voorschriften maken mij gelukkig.
40Hoe verlang ik naar uw regels,
doe mij leven in uw gerechtigheid.
*
41Laat mij, HEER, uw trouw ervaren,
red mij, zoals u hebt beloofd.
42Dan kan ik antwoorden wie mij bespot,
want ik vertrouw op uw woord.
43Neem de waarheid nooit weg uit mijn mond,
in uw voorschriften stel ik mijn hoop.
44Ik zal mij houden aan uw wet,
voor eeuwig en altijd.
45Laat mij voortgaan op een ruime weg,
want steeds zoek ik uw regels.
46Dan kan ik zelfs voor koningen getuigen
van uw richtlijnen, zonder schaamte.
47Ik verheug mij in uw geboden,
ik heb ze lief.
48Ik reikhals naar uw geboden,
ik heb ze lief.
Uw wetten blijf ik overdenken.
*
49Denk aan het woord, tot uw dienaar gesproken,
waarmee u mij hoop hebt gegeven.
50Dit is de troost in mijn ellende:
dat uw belofte mij doet leven.
51Al lachen de hoogmoedigen mij ook uit,
ik wijk niet af van uw wet.
52Ik denk aan uw eeuwige voorschriften,
HEER, daarin vind ik troost.
53Ik ben ontzet over de zondaars
die uw wet verlaten.
54Uw wetten zijn voor mij als liederen
in het huis waar ik als vreemdeling woon.
55Zelfs in de nacht denk ik aan uw naam, HEER,
en houd ik mij aan uw wet.
56Dit is mij gegeven:
dat ik uw regels volg.
*
57HEER, mijn enig bezit, ik heb beloofd
mij te houden aan uw woorden.
58Met heel mijn hart zoek ik uw gunst,
wees mij genadig zoals u hebt beloofd.
59Ik heb nagedacht over de weg die ik ga
en volg weer het spoor van uw richtlijnen,
60ik haast mij, en aarzel niet
mij te houden aan uw geboden.
61Al zetten rondom mij zondaars hun strikken,
uw wet vergeet ik niet.
62Midden in de nacht sta ik op en loof u
om uw rechtvaardige voorschriften.
63Ik ben een vriend van allen die u vrezen
en zich houden aan uw regels.
64De aarde is vol van uw trouw, HEER,
onderwijs mij in uw wetten.
*
65U bent goed geweest voor uw dienaar,
HEER, zoals u hebt beloofd.
66Leer mij goed oordelen en onderscheiden,
ik heb vertrouwen in uw geboden.
67Voor ik vernederd werd, tastte ik mis,
nu houd ik mij aan uw woord.
68U bent goed geweest en hebt goedgedaan,
onderwijs mij in uw wetten.
69Hoogmoedigen beschuldigen mij vals,
maar ik volg uw regels, met heel mijn hart,
70gevoelloos als vet is hun hart,
maar ik verheug mij in uw wet.
71Het was goed voor mij dat ik vernederd werd,
zo leerde ik uw wetten kennen.
72Goed voor mij is de wet uit uw mond,
beter dan een schat aan goud en zilver.
*
73Uw handen hebben mij gemaakt en gevormd,
schenk mij inzicht, dan leer ik uw geboden.
74Wie u vrezen zien mij met blijdschap,
in uw woord heb ik mijn hoop gesteld.
75Ik weet het, HEER,
uw voorschriften zijn rechtvaardig,
en u vernederde mij in uw trouw.
76Moge uw liefde mij vertroosten,
zoals u aan uw dienaar hebt beloofd.
77Heb mededogen met mij, en ik zal leven,
uw wet verheugt mij.
78Laat de hoogmoedigen beschaamd staan,
zij doen mij kwaad met hun leugens,
maar ik overdenk uw regels.
79Laat mijn vriend zijn wie u vreest
en uw richtlijnen kent.
80Laat mij volmaakt naar uw wetten leven,
dan zal ik niet beschaamd staan.
*
81Mijn ziel smacht naar de redding die u brengt,
in uw woord heb ik mijn hoop gesteld.
82Mijn ogen smachten naar uw belofte,
wanneer zult u mij troosten?
83Al schrompel ik weg als een leren zak in de rook,
uw wetten vergeet ik niet.
84Hoeveel dagen nog telt het leven van uw dienaar,
wanneer zult u mijn vervolgers berechten?
85Ze hebben voor mij een kuil gegraven,
de hoogmoedigen die uw wet niet erkennen.
86Elk van uw geboden is betrouwbaar,
maar leugens achtervolgen mij - kom mij te hulp!
87Bijna was ik van de aarde verdwenen,
toch heb ik uw regels niet verlaten.
88Blijf mij trouw, laat mij leven,
dan houd ik mij aan de richtlijn uit uw mond.
*
89HEER, voor eeuwig
staat uw woord in de hemel vast.
90Uw trouw duurt van geslacht op geslacht,
u hebt de aarde gegrondvest en zij houdt stand.
91Naar uw voorschriften blijven hemel en aarde bestaan,
alles is aan u onderworpen.
92Verheugde ik mij niet in uw wet,
ik zou vergaan van ellende.
93In eeuwigheid zal ik uw regels niet vergeten,
daardoor houdt u mij in leven.
94Ik ben van u, red mij,
want steeds zoek ik uw regels.
95Zondaars zijn uit op mijn ondergang,
maar uw richtlijnen geven mij inzicht.
96Aan alles, hoe volmaakt ook, zag ik een einde,
maar uw gebod is grenzeloos ruim.
*
97Hoe lief heb ik uw wet,
heel de dag is hij in mijn gedachten.
98Uw gebod maakt mij wijzer dan mijn vijanden,
ik ben er eeuwig mee verbonden.
99Ik ben verstandiger dan al mijn leermeesters,
want ik overdenk uw richtlijnen,
100ik heb meer inzicht dan ouderen,
want uw regels volg ik op.
101Mijn voeten mijden elk pad dat slecht is,
zo kan ik mij houden aan uw woord,
102van uw voorschriften wijk ik niet af,
u bent het die mij onderricht.
103Hoe zoet zijn uw woorden voor mijn gehemelte,
zoeter dan honing voor mijn mond.
104Uw regels geven mij inzicht,
daarom haat ik elk bedrieglijk pad.
*
105Uw woord is een lamp voor mijn voet,
een licht op mijn pad.
106Ik zweer mij te houden aan uw rechtvaardige voorschriften
en ik zal mijn eed gestand doen.
107Ik ben zo diep vernederd,
houd mij in leven, HEER, zoals u hebt beloofd.
108Aanvaard, HEER, de lof uit mijn mond
en onderwijs mij in uw voorschriften.
109Mijn leven is voortdurend in gevaar,
maar uw wet vergeet ik niet.
110Zondaars hebben voor mij een net gespannen,
maar ik wijk niet af van uw regels.
111Uw richtlijnen zijn mijn eeuwig bezit,
ze zijn de vreugde van mijn hart.
112Met hart en ziel ben ik bereid
uw wetten uit te voeren,
eeuwig, tot het einde toe.
*
113Wankelmoedigen haat ik,
maar uw wet heb ik lief.
114Bij u schuil ik, u bent mijn schild,
in uw woord stel ik mijn hoop.
115Zondaars, ga weg van mij!
Ik wil de geboden volgen van mijn God.
116Steun mij zoals u hebt beloofd, en ik zal leven,
beschaam mijn verwachting niet.
117Sta mij bij, dan zal ik gered zijn,
altijd houd ik uw wetten voor ogen.
118U verwerpt wie afdwalen van uw wetten,
hun bedrog loopt uit op niets.
119Als schuim veracht u  wie kwaad doen op aarde,
daarom heb ik uw richtlijnen lief.
120Ik huiver van angst voor u,
uw vonnissen wekken mijn vrees.
*
121Ik heb altijd gedaan wat recht is en wettig,
geef mij niet over aan mijn onderdrukkers.
122Waarborg het geluk van uw dienaar,
sta niet toe dat hoogmoedigen mij verdrukken.
123Mijn ogen smachten naar de redding die u brengt,
naar de gerechtigheid die u hebt beloofd.
124Toon uw dienaar uw genade en trouw,
onderwijs mij in uw wetten.
125Ik ben uw dienaar, geef mij inzicht,
dan leer ik uw richtlijnen kennen.
126Het is tijd om in te grijpen, HEER,
overal wordt uw wet geschonden.
127Maar ik, ik heb uw geboden lief,
meer dan goud, dan zuiver goud.
128Ik richt mij naar al uw regels
en haat elk bedrieglijk pad.
*
129Uw richtlijnen zijn voor mij een wonder,
daarom volg ik ze met heel mijn hart.
130Als uw woorden opengaan, is er licht
en inzicht voor de eenvoudigen.
131Dorstig opent zich mijn mond,
zo hunker ik naar uw geboden.
132Keer u tot mij en wees mij genadig,
dat is het voorrecht van wie uw naam bemint.
133Stuur mijn gangen zoals u hebt beloofd,
lever mij niet uit aan de macht van het kwaad,
134verlos mij van de onderdrukking van mensen,
en ik zal mij houden aan uw regels.
135Laat het licht van uw gelaat over mij schijnen,
onderwijs uw dienaar in uw wetten.
136Beken van tranen vloeien uit mijn ogen,
want uw wet wordt niet onderhouden.
*
137U bent rechtvaardig, HEER,
elk van uw voorschriften is juist.
138De richtlijnen door u uitgevaardigd
zijn eerlijk en volkomen betrouwbaar.
139Mijn hartstocht voor u verteert mij,
mijn belagers zijn uw woorden vergeten.
140Uw woord is volkomen zuiver,
uw dienaar heeft het lief.
141Al ben ik maar klein en niet in tel,
ik ben uw regels niet vergeten.
142Uw gerechtigheid is gerechtigheid voor eeuwig,
uw wet berust op waarheid.
143Al ben ik in nood en dreigt er gevaar,
uw geboden verheugen mij.
144Uw richtlijnen zijn rechtvaardig tot in eeuwigheid,
geef mij inzicht, en ik zal leven.
*
145Ik roep met heel mijn hart,
geef antwoord, HEER,
ik wil uw wetten volgen.
146Ik roep u aan, red mij,
en ik zal mij houden aan uw richtlijnen.
147Nog voor het morgenlicht roep ik om hulp,
in uw woord stel ik mijn hoop.
148In de uren van de nacht houd ik mijn ogen geopend
en overdenk ik uw woord.
149Luister goedgunstig naar mijn stem,
houd mij in leven, HEER, u bent rechtvaardig.
150Mijn sluwe vervolgers  zijn nabij,
ver zijn ze afgeweken van uw wet.
151U bent nabij, HEER,
al uw geboden zijn betrouwbaar.
152Sinds lang weet ik: uw richtlijnen
hebt u voor eeuwig vastgesteld.
*
153Zie mijn ellende en red mij,
uw wet vergeet ik niet.
154Strijd voor mij en verlos mij,
houd mij in leven zoals u hebt beloofd.
155Redding blijft ver van de zondaars,
want uw wetten zoeken ze niet.
156Groot is uw mededogen, HEER,
houd mij in leven, u bent rechtvaardig.
157Met velen zijn mijn vervolgers en belagers,
toch wijk ik van uw richtlijnen niet af.
158Ik zie de afvalligen en weerzin vervult mij,
want zij houden zich niet aan uw woord.
159Zie hoe ik uw regels liefheb,
HEER, laat mij leven, u bent trouw.
Bovenstaande tekst is gelimiteerd in lengte. Verklein uw zoekopdracht om de gehele tekst te zien.
#120
1Een pelgrimslied.
Roep ik in mijn nood tot de HEER,
hij geeft mij antwoord.
2Bevrijd mijn ziel, HEER,
van lippen die liegen,
van de tong die bedriegt.
3Wat zal je straf zijn,
bedrieglijke tong,
en wat je straf nog verzwaren?
4Pijlen, gescherpt voor de strijd,
en dan gloeiend houtskool van brem!
5Ach, dat ik moet wonen in Mesech,
ver van huis bij de tenten van Kedar.
6Te lang al woont mijn ziel
bij mensen die vrede haten.
7Spreek ik woorden van vrede,
zij willen oorlog.
#121
1Een pelgrimslied.
Ik sla mijn ogen op naar de bergen,
van waar komt mijn hulp?
2Mijn hulp komt van de HEER
die hemel en aarde gemaakt heeft.
3Hij zal je voet niet laten wankelen,
hij zal niet sluimeren, je wachter.
4Nee, hij sluimert niet,
hij slaapt niet,
de wachter van Israël.
5De HEER is je wachter,
de HEER is de schaduw
aan je rechterhand:
6overdag kan de zon je niet steken,
bij nacht de maan je niet schaden.
7De HEER behoedt je voor alle kwaad,
hij waakt over je leven,
8de HEER houdt de wacht
over je gaan en je komen
van nu tot in eeuwigheid.
#122
1Een pelgrimslied van David.
Verheugd was ik toen ik hoorde:
'Wij gaan naar het huis van de HEER,'
2verheugd ben ik, nu onze voeten staan
binnen je poorten, Jeruzalem.
3Jeruzalem, als een stad gebouwd,
hecht en dicht opeen.
4Daar komen de stammen samen,
de stammen van de HEER,
om Israëls plicht te vervullen,
te prijzen de naam van de HEER.
5Daar zetelt het gerecht,
daar troont het huis van David.
6Vraag om vrede voor Jeruzalem:
'Dat rust hebben wie van je houden,
7dat vrede heerst binnen je muren
en rust in je vesting.'
8Om mijn verwanten en vrienden
zeg ik: 'Vrede zij in jou.'
9Om het huis van de HEER, onze God,
wens ik je al het goede.
#123
1Een pelgrimslied.
Naar u sla ik mijn ogen op,
naar u die in de hemel troont,
2zoals de ogen van een slaaf
de hand van zijn heer volgen,
en de ogen van een slavin
de hand van haar meesteres,
zo volgen onze ogen
de HEER, onze God,
tot hij ons genadig wil zijn.
3Wees genadig, HEER, wees ons genadig,
wij worden veracht, meer dan te dragen is.
4Meer dan onze ziel kan dragen
raakt ons achteloze spot,
de hoogmoed van onverschilligen.
#124
1Een pelgrimslied van David.
Was de HEER niet voor ons geweest,
- Israël, blijf het herhalen -
2was de HEER niet voor ons geweest
toen de mensen zich tegen ons keerden,
3ze hadden ons levend verslonden,
zo hevig was hun woede.
4Dan had het water ons meegesleurd,
de stroom ons overspoeld,
5wij zouden zijn overspoeld
door het ziedende water.
6Geprezen de HEER, die ons niet
ten prooi gaf aan hun tanden:
7wij zijn als een vogel ontsnapt
uit het net van de vogelvangers,
het net is gescheurd en wij,
wij zijn ontkomen.
8Onze hulp is de naam van de HEER
die hemel en aarde gemaakt heeft.
#125
1Een pelgrimslied.
Wie op de HEER vertrouwt is als de Sionsberg,
die onwankelbaar vast staat voor eeuwig.
2Zoals de bergen Jeruzalem omringen,
zo omringt de HEER zijn volk
van nu tot in eeuwigheid.
3De scepter van het kwaad zal niet rusten
op het land van de rechtvaardigen
en de rechtvaardigen zullen het onrecht
de hand niet reiken.
4Wees goed voor wie goed is, HEER,
voor de oprechte van hart.
5Maar wie een dwaalweg gaat -
HEER, verdrijf hem en allen die onrecht doen.
Vrede over Israël!
#126
1Een pelgrimslied.
Toen de HEER het lot van Sion keerde,
was het of wij droomden,
2een lach vulde onze mond,
onze tong brak uit in gejuich.
Toen zeiden alle volken:
'De HEER heeft voor hen iets groots verricht.'
3Ja, de HEER had voor ons iets groots verricht,
we waren vol vreugde.
4Keer ook nu ons lot, HEER,
zoals u water doet weerkeren in de woestijn.
5Zij die in tranen zaaien,
zullen oogsten met gejuich.
6Wie in tranen op weg gaat,
dragend de buidel met zaad,
zal thuiskomen met gejuich,
dragend de volle schoven.
#127
1Een pelgrimslied van Salomo.
Als de HEER het huis niet bouwt,
vergeefs zwoegen de bouwers;
als de HEER de stad niet bewaakt,
vergeefs doet de wachter zijn ronde.
2Vergeefs is het
dat je vroeg opstaat,
je laat te ruste legt,
je aftobt voor wat brood -
hij geeft het zijn lieveling in de slaap.
3Kinderen zijn een geschenk van de HEER,
de vrucht van de schoot is een beloning van God.
4Als pijlen in de hand van een schutter,
zo zijn kinderen, verwekt in je jeugd.
5Gelukkig de man
wiens koker is gevuld
met pijlen zoals zij.
Hij staat niet te schande
als hij zijn vijanden aanklaagt in de poort.
#128
1Een pelgrimslied.
Gelukkig ieder die ontzag heeft voor de HEER
en de weg gaat die hij wijst:
2je zult eten wat je werk opbrengt,
geluk en voorspoed vallen je toe,
3je vrouw als een vruchtbare wijnstok
in het midden van je huis,
je kinderen als jonge olijfbomen
in een kring om je tafel.
4Ja, zo wordt gezegend
de man die ontzag heeft voor de HEER.
5Ontvang de zegen van de HEER uit Sion,
verheug je in de voorspoed van Jeruzalem,
alle dagen van je leven,
6en verheug je in de kinderen van je kinderen.
Vrede over Israël!
#129
1Een pelgrimslied.
Dikwijls werd ik gekweld, van mijn jeugd af aan,
- Israël, blijf het herhalen -
2dikwijls werd ik gekweld, van mijn jeugd af aan,
maar gebroken hebben ze mij niet.
3Ze trokken hun ploeg over mijn rug
en maakten lange voren,
4maar de HEER die rechtvaardig is,
sneed de riemen van de drijvers door.
5Beschaamd deinzen terug
allen die Sion haten,
6ze zijn als gras op de daken
dat verdort nog voor het bloeit:
7de maaier vult er zijn hand niet mee
noch de schovenbinder zijn armen,
8en geen voorbijganger zegt:
'Moge de HEER u zegenen.'
Wij zegenen u in de naam van de HEER.
#130
1Een pelgrimslied.
Uit de diepte roep ik tot u, HEER,
2Heer, hoor mijn stem,
wees aandachtig, luister
naar mijn roep om genade.
3Als u de zonden blijft gedenken, HEER,
Heer, wie houdt dan stand?
4Maar bij u is vergeving,
daarom eert men u met ontzag.
5Ik zie uit naar de HEER,
mijn ziel ziet uit naar hem
en verlangt naar zijn woord,
6mijn ziel verlangt naar de Heer,
meer dan wachters naar de morgen,
meer dan wachters uitzien naar de morgen.
7Israël, hoop op de HEER!
Bij de HEER is genade, bij hem
is bevrijding, altijd weer.
8Hij zal Israël bevrijden
uit al zijn zonden.
#131
1Een pelgrimslied van David.
HEER, niet trots is mijn hart,
niet hoogmoedig mijn blik,
ik zoek niet wat te groot is
voor mij en te hoog gegrepen.
2Nee, ik ben stil geworden,
ik heb mijn ziel tot rust gebracht.
Als een kind op de arm van zijn moeder,
als een kind is mijn ziel in mij.
3Israël, hoop op de HEER,
van nu tot in eeuwigheid.
#132
1Een pelgrimslied.
Blijf David gedenken, HEER,
en alles wat hij heeft doorstaan,
2omdat hij de HEER had gezworen,
de Machtige van Jakob had beloofd:
3'Ik zal mijn tent niet binnengaan
noch mij te ruste leggen op mijn bed,
4mijn ogen niet overgeven aan de slaap
noch mijn wimpers aan de sluimer,
5voordat ik een plaats vind voor de HEER,
een woning voor de Machtige van Jakob.'
6In Efrata hoorden wij van de ark,
wij vonden hem in de velden van Jaär.
7Laten wij zijn woning binnengaan,
ons neerbuigen aan zijn voeten.
8Trek op, HEER, naar uw rustplaats,
u en uw machtige ark.
9Laten uw priesters zich kleden in gerechtigheid,
uw getrouwen juichen van vreugde.
10Wijs omwille van David, uw dienaar,
het verzoek van uw gezalfde niet af.
11De HEER heeft David trouw gezworen,
en zijn belofte neemt hij niet terug:
'Een van je nazaten
laat ik je troon bestijgen.
12Houden je zonen zich aan mijn verbond,
aan de richtlijnen die ik hun geef,
dan zullen ook hun zonen voor altijd
zetelen op je troon.'
13De HEER heeft Sion verkozen
en als woonplaats begeerd:
14'Dit is, voor altijd, mijn rustplaats,
hier verlang ik te wonen.
15Ik zal Sion met voedsel zegenen,
de armen brood geven in overvloed
16en de priesters met eer bekleden.
Zijn getrouwen zullen juichen van vreugde.
17Hier breng ik Davids huis tot aanzien,
hier ontsteek ik een lamp voor mijn gezalfde.
18Zijn vijanden bekleed ik met schande,
maar op zijn hoofd schittert een kroon.'
#133
1Een pelgrimslied van David.
Hoe goed is het, hoe heerlijk
als broeders bijeen te wonen!
2Goed als olie op het hoofd
die neervalt op de baard,
de baard van Aäron,
en neervalt op de hals van zijn gewaad,
3als de dauw van de Hermon
die neervalt op de bergen van Sion.
Daar geeft de HEER zijn zegen:
leven voor altijd.
#134
1Een pelgrimslied.
Zegen de HEER, u allen
die de dienst van de HEER verricht
en in het huis van de HEER staat, nacht aan nacht.
2Hef uw handen op naar het heiligdom
en zegen de HEER.
3Moge uit Sion de HEER u zegenen,
die hemel en aarde gemaakt heeft.
#135
1Halleluja!
Loof de naam van de HEER,
loof hem, dienaren van de HEER,
2u die staat in het huis van de HEER,
in de voorhoven van het huis van onze God.
3Loof de HEER, want hij is goed,
bezing zijn naam, zo lieflijk van klank.
4De HEER heeft Jakob uitgekozen,
Israël als zijn kostbaar bezit.
5Ik weet het: groot is de HEER,
onze Heer overtreft alle goden.
6De HEER maakt alles wat hij wil
in de hemel en op de aarde
en in de diepten van de oceanen.
7Wolken wekt hij aan de einder der aarde,
bliksems maakt hij en de regen valt,
de wind laat hij los uit zijn schatkamers.
8Hij trof de eerstgeborenen van Egypte,
van mens en van dier,
9en deed wonderen en tekenen
- in je midden, Egypte -
voor de farao en al zijn dienaren.
10Hij trof vele volken
en doodde machtige koningen:
11Sichon, koning van de Amorieten,
en Og, koning van Basan,
en alle koningen van Kanaän.
12Hun land gaf hij in bezit,
in bezit aan Israël, zijn volk.
13Uw naam, HEER, blijft in eeuwigheid,
van u, HEER, zal men spreken, van geslacht op geslacht.
14Want de HEER doet recht aan zijn volk
en ontfermt zich over zijn dienaren.
15Goden van andere volken zijn van zilver en goud,
gemaakt door mensenhanden.
16Ze hebben een mond, maar kunnen niet spreken,
ze hebben ogen, maar kunnen niet zien,
17ze hebben oren, maar kunnen niet horen;
er komt geen adem uit hun mond.
18Zoals zij, zo worden ook hun makers,
en ieder die op hen vertrouwt.
19Huis van Israël, prijs de HEER,
huis van Aäron, prijs de HEER,
20huis van Levi, prijs de HEER,
wie de HEER vrezen, prijs de HEER.
21Geprezen zij de HEER op de Sion,
hij die zijn woning heeft in Jeruzalem.
Halleluja!
#136
1Loof de HEER, want hij is goed
- eeuwig duurt zijn trouw -
2loof de allerhoogste God
- eeuwig duurt zijn trouw -
3loof de oppermachtige Heer
- eeuwig duurt zijn trouw -
4die wonderen doet, hij alleen
- eeuwig duurt zijn trouw -
5die de hemel maakte, met wijsheid
- eeuwig duurt zijn trouw -
6die de aarde uitspreidde, op het water
- eeuwig duurt zijn trouw -
7die de grote lichten maakte
- eeuwig duurt zijn trouw -
8de zon, om te heersen over de dag
- eeuwig duurt zijn trouw -
9maan en sterren, om te heersen over de nacht
- eeuwig duurt zijn trouw -
10die Egypte trof, in hun eerstgeborenen
- eeuwig duurt zijn trouw -
11en Israël wegleidde, uit hun midden
- eeuwig duurt zijn trouw -
12met krachtige hand en geheven arm
- eeuwig duurt zijn trouw -
13die de Rietzee spleet, in tweeën
- eeuwig duurt zijn trouw -
14en Israël overbracht, daar midden doorheen
- eeuwig duurt zijn trouw -
15en de farao met zijn leger achterliet, in de Rietzee
- eeuwig duurt zijn trouw -
16die zijn volk leidde, in de woestijn
- eeuwig duurt zijn trouw -
17die geduchte koningen versloeg
- eeuwig duurt zijn trouw -
18en machtige koningen doodde
- eeuwig duurt zijn trouw -
19Sichon, koning der Amorieten
- eeuwig duurt zijn trouw -
20en Og, de koning van Basan
- eeuwig duurt zijn trouw -
21en hun land weggaf, als bezit
- eeuwig duurt zijn trouw -
22als bezit aan Israël, zijn dienaar
- eeuwig duurt zijn trouw -
23die in onze rampspoed aan ons heeft gedacht
- eeuwig duurt zijn trouw -
24en ons ontrukte aan onze belagers
- eeuwig duurt zijn trouw -
25hij geeft brood aan alles wat leeft
- eeuwig duurt zijn trouw -
26loof de God van de hemel
- eeuwig duurt zijn trouw!
#137
1Aan de rivieren van Babel,
daar zaten wij treurend
en dachten aan Sion.
2In de wilgen op de oever
hingen wij onze lieren.
3Daar durfden onze bewakers
te vragen om een lied,
daar vroegen onze beulen:
'Zing voor ons
een vrolijk lied uit Sion.'
4Hoe kunnen wij zingen
een lied van de HEER
op vreemde grond?
5Als ik jou vergeet, Jeruzalem,
laat dan mijn hand de snaren vergeten.
6Laat mijn tong aan mijn gehemelte kleven
als ik niet meer denk aan jou,
als ik Jeruzalem niet stel
boven alles wat mij verheugt.
7Gedenk, HEER,
de dag van Jeruzalems val,
toen het volk van Edom zei:
'Neer met die stad, neer,
maak haar met de grond gelijk.'
8Babel, weldra word je verwoest.
Gelukkig hij die wraak zal nemen
en jou doet wat jij ons hebt gedaan.
9Gelukkig hij die jouw kinderen grijpt
en op de rotsen verplettert.
#138
1Van David.
Ik wil u loven met heel mijn hart,
voor u zingen onder het oog van de goden,
2mij buigen naar uw heilige tempel,
uw naam loven om uw liefde en trouw:
grote dingen hebt u beloofd, tot eer van uw naam.
3Toen ik u aanriep, hebt u geantwoord,
mij bemoedigd en gesterkt.
4Laten alle koningen op aarde u loven, HEER,
zij hebben de beloften uit uw mond gehoord.
5Laten zij de wegen van de HEER bezingen:
'Groot is de majesteit van de HEER.
6De HEER is hoogverheven! Naar de nederige ziet hij om,
de hoogmoedige doorziet hij van verre.'
7Al is mijn weg vol gevaren, u houdt mij in leven,
u verdedigt mij tegen de woede van mijn vijanden,
uw rechterhand brengt mij redding.
8De HEER zal mij altijd beschermen.
HEER, uw trouw duurt eeuwig,
laat het werk van uw handen niet los.
#139
1Voor de koorleider. Van David, een psalm.
HEER, u kent mij, u doorgrondt mij,
2u weet het als ik zit of sta,
u doorziet van verre mijn gedachten.
3Ga ik op weg of rust ik uit, u merkt het op,
met al mijn wegen bent u vertrouwd.
4Geen woord ligt op mijn tong,
of u, HEER, kent het ten volle.
5U omsluit mij, van achter en van voren,
u legt uw hand op mij.
6Wonderlijk zoals u mij kent,
het gaat mijn begrip te boven.
7Hoe zou ik aan uw aandacht ontsnappen,
hoe aan uw blikken ontkomen?
8Klom ik op naar de hemel - u tref ik daar aan,
lag ik neer in het dodenrijk - u bent daar.
9Al verhief ik mij op de vleugels van de dageraad,
al ging ik wonen voorbij de verste zee,
10ook daar zou uw hand mij leiden,
zou uw rechterhand mij vasthouden.
11Al zei ik: 'Laat het duister mij opslokken,
het licht om mij heen veranderen in nacht,'
12ook dan zou het duister voor u niet donker zijn -
de nacht zou oplichten als de dag,
het duister helder zijn als het licht.
13U was het die mijn nieren vormde,
die mij weefde in de buik van mijn moeder.
14Ik loof u voor het ontzaglijke wonder van mijn bestaan,
wonderbaarlijk is wat u gemaakt hebt.
Ik weet het, tot in het diepst van mijn ziel.
15Toen ik in het verborgene gemaakt werd,
kunstig geweven in de schoot van de aarde,
was mijn wezen voor u geen geheim.
16Uw ogen zagen mijn vormeloos begin,
alles werd in uw boekrol opgetekend,
aan de dagen van mijn bestaan ontbrak er niet één.
17Hoe rijk zijn uw gedachten, God,
hoe eindeloos in aantal,
18ontelbaar veel, meer dan er zandkorrels zijn.
Ontwaak ik, dan nog ben ik bij u.
19God, breng de zondaars om,
- weg uit mijn ogen, jullie die bloed vergieten -
20ze spreken kwaadaardig over u,
uw vijanden misbruiken uw naam.
21Zou ik niet haten wie u haten, HEER,
niet verachten wie tegen u opstaan?
22Ik haat hen, zo fel als ik haten kan,
ze zijn mijn vijand geworden.
23Doorgrond mij, God, en ken mijn hart,
peil mij, weet wat mij kwelt,
24zie of ik geen verkeerde weg ga,
en leid mij over de weg die eeuwig is.
#140
1Voor de koorleider. Een psalm van David.
2Bevrijd mij, HEER, van wie mij kwaad doen,
behoed mij voor hun bruut geweld.
3In hun hart bedenken zij boze plannen,
heel de dag zoeken ze strijd.
4Hun tong is scherp als die van een slang,
achter hun lippen schuilt het gif van een adder. sela
5Houd mij, HEER, uit de handen van schurken,
behoed mij voor hun bruut geweld.
Ze zijn op mijn ondergang uit,
6in hun hoogmoed leggen ze strikken,
ze spannen met touwen een net
en zetten een val op mijn weg. sela
7Ik roep tot de HEER: 'U bent mijn God,
luister, HEER, naar mijn smeekgebed.
8HEER, mijn God, machtige redder,
u beschermt mij op de dag van de strijd.
9HEER, geef de schurken niet wat zij begeren,
doorkruis hun plannen als zij opstaan tegen mij. sela
10Dat het hoofd van mijn belagers
wordt getroffen door de vloek van hun lippen.
11Dat vurige kolen op hen neerstorten,
dat ze vallen in een kuil waaruit ze nooit meer opstaan.
12Dat er in het land voor lasteraars geen plaats is,
dat het kwaad onderdrukkers tot de dood achtervolgt.'
13Dit weet ik: de HEER doet
recht aan zwakken en armen.
14De rechtvaardigen zullen uw naam prijzen,
de oprechten wonen in uw nabijheid.
#141
1Een psalm van David.
HEER, u roep ik aan, kom mij te hulp,
luister naar mij nu ik tot u roep.
2Laat mijn gebed voor u zijn als reukwerk,
mijn geheven handen als een avondoffer.
3Zet een wacht voor mijn mond, HEER,
een post voor de deur van mijn lippen.
4Houd mijn hart ver van het kwaad,
verleid het niet tot goddeloze daden
met hen die onrecht bedrijven,
laat mij niet eten van hun overvloed.
5Zou een rechtvaardige mij slaan, het was mij een weldaad,
zou hij mij straffen, het was balsem op mijn hoofd.
Zou ik lijden onder de kwaden, dan nog bleef ik bidden,
6en werden hun leiders van de rotsen geworpen,
van mij hoorden ze woorden van deernis.
7Verspreid als de aarde, geploegd en omgewoeld,
ligt ons gebeente bij de muil van het dodenrijk.
8Maar HEER, mijn God: naar u zijn mijn ogen gericht,
bij u schuil ik, giet mijn leven niet weg als water.
9Behoed mij voor de strik die zij hebben gespannen,
voor de valkuil van hen die onrecht doen.
10Laat de goddelozen in hun eigen netten raken
en mij alleen ontkomen.
#142
1Een kunstig lied van David, een gebed toen hij in de spelonk was.
2Luid roep ik tot de HEER,
luid smeek ik de HEER om hulp,
3bij hem stort ik mijn hart uit,
bij hem klaag ik mijn nood.
4Ik ben ten einde raad,
u kent de weg die ik moet volgen,
u weet dat op mijn pad
een strik verborgen ligt.
5Ik kijk terzijde en zie
niemand die om mij geeft,
nergens een toevlucht voor mij,
niemand die hecht aan mijn leven.
6Ik roep tot u, HEER:
'U bent mijn schuilplaats,
al wat ik heb in het land van de levenden.'
7Hoor mijn noodkreet,
ik ben uitgeput en moe,
verlos mij van mijn vervolgers,
zij zijn sterker dan ik.
8Leid mij uit de beklemming,
dat ik uw naam mag loven
in de kring van de rechtvaardigen:
u hebt naar mij omgezien.
#143
1Een psalm van David.
HEER, hoor mijn gebed,
luister naar mijn smeken,
antwoord mij, u bent trouw en rechtvaardig.
2Daag uw dienaar niet voor het gerecht,
voor u is geen sterveling onschuldig.
3De vijand heeft mij vervolgd,
mijn leven vertrapt in het stof,
ik moet wonen in duisternis
als de doden van eeuwen her,
4ik ben ten einde raad,
geschokt tot diep in mijn hart.
5Ik denk terug aan vroeger dagen,
mijmer over uw daden
en beschouw het werk van uw handen,
6ik strek mijn handen naar u uit,
dorstig als droge aarde. sela
7HEER, geef mij antwoord, haast u,
mijn kracht is uitgeput.
Houd u niet voor mij verborgen,
ik word als wie afgedaald is in het graf.
8Laat mij in de morgen uw liefde horen,
in u stel ik mijn vertrouwen,
wijs mij de weg die ik gaan moet,
mijn ziel verlangt naar u.
9Verlos mij van mijn vijanden, HEER,
bij u zoek ik bescherming.
10Leer mij uw wil te volbrengen,
u bent mijn God,
laat uw goede geest mij leiden
over geëffende grond.
11Houd mij in leven, HEER, tot eer van uw naam,
leid mij uit de verdrukking, door uw gerechtigheid,
12toon uw trouw, versla mijn vijanden,
vernietig al mijn belagers -
ik ben uw dienaar.
#144
1Van David.
Geprezen zij de HEER, mijn rots,
die mijn handen oefent voor de strijd,
die mijn vingers schoolt voor het gevecht,
2mijn beschermer, mijn vesting,
de burcht die mij veiligheid biedt,
het schild waarachter ik schuil,
hij die volken aan mij onderwerpt.
3HEER, wat is de mens dat u om hem geeft,
de sterveling dat u aan hem denkt?
4Een mens is vluchtig als een ademtocht,
zijn dagen glijden als een schaduw weg.
5HEER, schuif uw hemel open en daal af,
raak de bergen aan zodat ze roken.
6Werp uw bliksem, sla de volken uiteen,
schiet uw pijlen en verdrijf hen.
7Reik mij uw hand van omhoog,
bevrijd mij, ontruk mij aan de woeste wateren,
aan de greep van vreemdelingen
8die leugens spreken met hun mond,
bedrog verbergen in hun handen.
9Ik wil een nieuw lied voor u zingen, God,
voor u spelen op de tiensnarige harp,
10-11want u brengt koningen redding,
u hebt David, uw dienaar, bevrijd.
Bevrijd ook mij van het moordende zwaard,
ontruk mij aan de greep van vreemdelingen
die leugens spreken met hun mond,
bedrog verbergen in hun handen.
12Onze zonen zijn als jonge planten,
in hun jeugd met liefde verzorgd,
onze dochters als de hoekzuilen
van een paleis, zo sierlijk gesneden,
13onze schuren gevuld,
van voorraad en voedsel voorzien,
onze schapen en geiten, met duizenden,
met tienduizenden op onze velden,
14onze kudden doorvoed,
geen inval, geen uittocht,
geen weeklacht op onze pleinen.
15Gelukkig het volk dat zo mag leven,
gelukkig het volk dat de HEER als God heeft.
#145
1Een loflied van David.
U, mijn God en koning, wil ik roemen,
uw naam prijzen tot in eeuwigheid.
2Elke dag opnieuw wil ik u prijzen,
uw naam loven tot in eeuwigheid:
3'Groot is de HEER, hem komt alle lof toe,
zijn grootheid is niet te doorgronden.'
4Laat geslacht na geslacht van uw schepping verhalen,
uw machtige daden verkondigen.
5Laten zij spreken over de glorie van uw majesteit,
ook ik wil uw wonderen bekendmaken.
6Laten zij getuigen van uw geduchte daden,
ook ik wil van uw grootheid vertellen.
7Laten zij de roem van uw goedheid verbreiden,
uw gerechtigheid luid bezingen:
8'Genadig en liefdevol is de HEER,
hij blijft geduldig en groot is zijn trouw.
9Goed is de HEER voor alles en allen,
hij ontfermt zich over heel zijn schepping.'
10Laten al uw schepselen u loven, HEER,
en uw getrouwen u prijzen.
11Laten zij getuigen van de luister van uw koningschap,
spreken over uw machtige werken,
12aan de stervelingen uw machtige daden verkondigen,
de glorie en de glans van uw koningschap:
13'Uw koningschap omspant de eeuwen,
uw heerschappij omvat alle geslachten.'
14'Een steun is de HEER voor wie is gevallen,
wie gebukt gaat richt hij op.
15Allen zien hoopvol naar u uit,
u geeft voedsel, op de juiste tijd.
16Gul is uw hand geopend,
u vervult het verlangen van alles wat leeft.
17Rechtvaardig is de HEER in alles wat hij doet,
zijn schepselen blijft hij trouw.
18Allen die hem aanroepen is de HEER nabij,
die hem roepen in vast vertrouwen.
19Hij vervult het verlangen van wie hem eren,
hij hoort hun klacht en komt te hulp.
20De HEER waakt over wie hem liefhebben,
maar wie hem afwijzen, vaagt hij weg.'
21Laat zó mijn mond de lof spreken van de HEER,
en alles wat leeft zijn heilige naam prijzen,
tot in eeuwigheid.
#146
1Halleluja!
Loof de HEER, mijn ziel.
2De HEER wil ik loven, zolang ik leef,
mijn God bezingen zolang ik besta.
3Vertrouw niet op mensen met macht,
op een sterveling bij wie geen redding is.
4Stokt zijn adem, hij keert terug tot de aarde,
op die dag gaat hij met zijn plannen ten onder.
5Gelukkig wie de God van Jakob tot hulp heeft,
wie zijn hoop vestigt op de HEER, zijn God,
6die hemel en aarde heeft gemaakt,
de zee en alles wat daar leeft,
hij die trouw is tot in eeuwigheid,
7recht doet aan de verdrukten,
brood geeft aan de hongerigen.
De HEER bevrijdt de gevangenen,
8de HEER opent de ogen van blinden,
de HEER richt de gebogenen op,
de HEER heeft de rechtvaardigen lief,
9de HEER beschermt de vreemdelingen,
wezen en weduwen steunt hij,
maar wie kwaad doen, richt hij te gronde.
10De HEER is koning tot in eeuwigheid,
je God, Sion, van geslacht op geslacht.
Halleluja!
#147
1Halleluja!
Hoe goed is het te zingen voor onze God,
hoe heerlijk hem onze lof te brengen.
2De bouwer van Jeruzalem, dat is de HEER,
hij brengt de ballingen van Israël bijeen.
3Hij geneest wie gebroken zijn
en verzorgt hun diepe wonden.
4Hij bepaalt het getal van de sterren,
hij roept ze alle bij hun naam.
5Groot is onze Heer en oppermachtig,
zijn inzicht is niet te meten.
6De HEER richt de vernederden op
en drukt de goddelozen neer.
7Hef voor de HEER een hymne aan,
zing voor onze God een lied bij de lier,
8voor hem die de hemel met wolken bedekt,
die de aarde met regen doordrenkt,
die het gras op de bergen laat groeien,
9die voedsel geeft aan de dieren,
aan de roepende jongen van de raaf.
10Niet de kracht van paarden verheugt hem,
niet de sterkte van soldaten geeft hem vreugde,
11vreugde vindt de HEER in wie hem eren
en in wie hopen op zijn liefde en trouw.
12Prijs, Jeruzalem, prijs de HEER,
loof, Sion, loof je God.
13Hij heeft de grendels van je poorten versterkt,
het volk binnen je muren gezegend.
14Hij geeft je vrede en veilige grenzen,
met vette tarwe stilt hij je honger.
15Hij zendt zijn bevelen naar de aarde,
vlug als een renbode gaat zijn woord.
16Hij laat het sneeuwen als wol,
rijp strooit hij uit als stof,
17hagel werpt hij in brokken neer,
wie is tegen zijn koude bestand?
18Hij zendt zijn woord en alles smelt,
hij stuurt zijn adem, de wateren stromen.
19Hij maakt zijn woorden aan Jakob bekend,
zijn wetten en voorschriften aan Israël.
20Met geen ander volk heeft hij zich zo verbonden,
met zijn wetten zijn zij niet vertrouwd.
Halleluja!
#148
1Halleluja!
Loof de HEER, bewoners van de hemel,
loof hem daar in de hoogten,
2loof hem, al zijn herauten,
loof hem, heel zijn engelenmacht.
3Loof hem, zon en maan,
loof hem, heldere sterren,
4loof hem, hoogste hemelen,
water boven de hoge hemel.
5Laten zij loven de naam van de HEER:
op zijn bevel zijn zij geschapen,
6hij gaf hun een plaats voor eeuwig en altijd,
hij stelde een wet die nooit zal vergaan.
7Loof de HEER, bewoners van de aarde,
zeemonsters en oceanen,
8vuur en hagel, sneeuw en rook,
stormwind die doet wat hij zegt.
9Alle bergen en heuveltoppen,
hout dat vrucht draagt, alle ceders,
10dieren van het veld en dieren in de wei,
alles wat kruipt en op vleugels gaat.
11Koningen van de aarde en alle naties,
vorsten en alle leiders van de aarde,
12jonge mannen en jonge vrouwen,
oud en jong tezamen.
13Laten zij loven de naam van de HEER,
alleen zijn naam is hoogverheven,
zijn luister gaat aarde en hemel te boven.
14Hij verhoogt het aanzien van zijn volk,
de roem van al wie hem trouw zijn,
het volk van Israël, dat hem nabij is.
Halleluja!
#149
1Halleluja!
Zing voor de HEER een nieuw lied,
roem hem te midden van zijn getrouwen.
2Laat Israël verheugd zijn over zijn machtige maker,
het volk van Sion juichen om zijn koning.
3Laten zij dansend zijn naam loven,
bij lier en tamboerijn voor hem zingen.
4Ja, de HEER vindt vreugde in zijn volk,
hij kroont de vernederden met de zege.
5Laten zijn getrouwen juichen in triomf,
nog jubelen als zij te ruste gaan,
6met lofzang voor God uit hun kelen,
een tweesnijdend zwaard in hun hand.
7De volken laten boeten,
de naties bestraffen,
8hun koningen in boeien slaan,
hun leiders met ketenen binden,
9het geschreven recht aan hen voltrekken:
dat is de glorie voor al zijn getrouwen.
Halleluja!
#150
1Halleluja!
Loof God in zijn heilige woning,
loof hem in zijn machtig gewelf,
2loof hem om zijn krachtige daden,
loof hem om zijn oneindige grootheid.
3Loof hem met hoorngeschal,
loof hem met harp en lier,
4loof hem met dans en tamboerijn,
loof hem met snaren en fluit.
5Loof hem met klinkende bekkens,
loof hem met slaande cimbalen.
6Alles wat adem heeft, loof de HEER.
Halleluja!
