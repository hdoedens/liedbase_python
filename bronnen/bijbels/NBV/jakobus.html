<div class="bibletext"> 
 <div id="scroller"> 
  <p class="p"><h1>1</h1><span class="verse"><sup id="Jas.1.1" class="v">1</sup>Van Jakobus, dienaar van God en van de Heer <span class="highlight tooltipkeyword" data-keyword="1672" title="">Jezus</span> Christus. Aan de twaalf stammen in de diaspora. Ik groet u.</span></p> 
  <h3 class="s">Geloof en standvastigheid</h3> 
  <p class="p"><span class="indent"></span><span class="verse"><sup id="Jas.1.2" class="v">2</sup>Het moet u tot grote blijdschap stemmen, broeders en zusters, als u allerlei beproevingen ondergaat. </span><span class="verse"><sup id="Jas.1.3" class="v">3</sup>Want u weet: wanneer uw geloof op de proef wordt gesteld, leidt dat tot standvastigheid. </span><span class="verse"><sup id="Jas.1.4" class="v">4</sup>Als die standvastigheid ook daadwerkelijk blijkt, zult u volmaakt en volkomen zijn, <span class="highlight tooltipkeyword" data-keyword="1711,1710,1063,1062" title="">zonder</span> enige tekortkoming.</span></p> 
  <p class="p"><span class="indent"></span><span class="verse"><sup id="Jas.1.5" class="v">5</sup>Komt een van u wijsheid tekort? Vraag God erom en hij, die aan iedereen geeft, <span class="highlight tooltipkeyword" data-keyword="1711,1710,1063,1062" title="">zonder</span> voorbehoud en <span class="highlight tooltipkeyword" data-keyword="1711,1710,1063,1062" title="">zonder</span> verwijt, zal u wijsheid geven. </span><span class="verse"><sup id="Jas.1.6" class="v">6</sup>Vraag vol vertrouwen, <span class="highlight tooltipkeyword" data-keyword="1711,1710,1063,1062" title="">zonder</span> enige twijfel. Wie twijfelt is als een golf in zee, die door de wind heen en weer wordt bewogen. </span><span class="verse"><sup id="Jas.1.7" class="v">7-8</sup>Wie zo aarzelend en onberekenbaar is bij alles wat hij doet, moet niet denken dat hij iets van de Heer zal krijgen.</span></p> 
  <p class="p"><span class="indent"></span><span class="verse"><sup id="Jas.1.9" class="v">9</sup>Laat de onaanzienlijke gelovige trots zijn op zijn hoge waarde, </span><span class="verse"><sup id="Jas.1.10" class="v">10</sup>en de rijke op zijn nederige staat, want hij zal vergaan als een bloem in het veld. </span><span class="verse"><sup id="Jas.1.11" class="v">11</sup>Als de zon gaat branden en het gras door de hitte verdort, valt de bloem af en is het gedaan met zijn schoonheid. Zo zal ook de rijke vergaan terwijl hij volop met zijn zaken bezig is.</span></p> 
  <p class="p"><span class="indent"></span><span class="verse"><sup id="Jas.1.12" class="v">12</sup>Gelukkig is de mens die in de beproeving staande blijft. Want wie de proef doorstaat, ontvangt als lauwerkrans het leven, zoals God heeft beloofd aan iedereen die hem liefheeft. </span><span class="verse"><sup id="Jas.1.13" class="v">13</sup>Wie in verleiding komt, moet niet beweren: 'Die verleiding komt van God.' Want God stelt niemand aan verleiding bloot, zoals hij zelf ook niet door iets slechts in verleiding kan worden gebracht. </span><span class="verse"><sup id="Jas.1.14" class="v">14</sup>Iedereen komt in verleiding door zijn eigen begeerte, die hem lokt en meesleept. </span><span class="verse"><sup id="Jas.1.15" class="v">15</sup>Is de begeerte bevrucht, dan baart ze zonde; en is de <span class="highlight tooltipkeyword" data-keyword="1711,1710,1063,1062" title="">zonde</span> volgroeid, dan brengt ze de dood voort.</span></p> 
  <p class="p"><span class="indent"></span><span class="verse"><sup id="Jas.1.16" class="v">16</sup>Geliefde broeders en zusters, vergis u niet: </span><span class="verse"><sup id="Jas.1.17" class="v">17</sup>elke goede gave, elk volmaakt geschenk komt van boven, van de Vader van de hemellichten; bij hem is nooit enige verandering of verduistering waar te nemen. </span><span class="verse"><sup id="Jas.1.18" class="v">18</sup>Hij wilde ons door de verkondiging van de waarheid tot leven roepen, om ons de eersten te maken in zijn schepping.</span></p> 
  <p class="p"><span class="indent"></span></p> 
  <h3 class="s">Geloven en doen</h3> 
  <span class="verse"><sup id="Jas.1.19" class="v">19</sup>Geliefde broeders en zusters, onthoud dit goed: ieder mens moet zich haasten om te luisteren, maar traag zijn om te spreken, traag ook in <span class="highlight tooltipkeyword" data-keyword="1711,1710" title="">het kwaad</span> worden. </span> 
  <span class="verse"><sup id="Jas.1.20" class="v">20</sup>Want de woede van een mens brengt niets voort dat in Gods ogen <span class="highlight tooltipkeyword" data-keyword="1630,1629,1621" title="">rechtvaardig</span> is. </span> 
  <span class="verse"><sup id="Jas.1.21" class="v">21</sup>Wees daarom zachtmoedig en leg alle verdorvenheid en elk denkbaar wangedrag af. En aanvaard zo de boodschap die in u is geplant en die u kan redden. </span> 
  <span class="verse"><sup id="Jas.1.22" class="v">22</sup>Vergis u niet: alleen horen is niet genoeg, u moet wat u gehoord hebt ook doen. </span> 
  <span class="verse"><sup id="Jas.1.23" class="v">23</sup>Want wie de boodschap hoort maar er niets mee doet, is net als iemand die het gezicht waarmee hij is geboren in de spiegel bekijkt: </span> 
  <span class="verse"><sup id="Jas.1.24" class="v">24</sup>hij ziet zichzelf, maar zodra hij wegloopt is hij vergeten hoe hij eruitzag. </span> 
  <span class="verse"><sup id="Jas.1.25" class="v">25</sup>Wie zich daarentegen spiegelt in de volmaakte wet die vrijheid brengt, en dat blijft doen, niet als iemand die hoort en vergeet, maar als iemand die ernaar handelt - hem valt geluk ten deel, juist om wat hij doet. </span> 
  <span class="verse"><sup id="Jas.1.26" class="v">26</sup>Wie meent dat hij God dient, terwijl hij zijn tong niet kan beteugelen, zit op een dwaalspoor, en heel zijn godsdienst is vergeefse moeite. </span> 
  <span class="verse"><sup id="Jas.1.27" class="v">27</sup>Voor God, de Vader, is alleen dit reine, zuivere godsdienst: <span class="highlight tooltipkeyword" data-keyword="89" title="">weduwen</span> en wezen bijstaan in hun nood, en je in acht nemen voor de wereld en onberispelijk blijven.<p></p></span> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>2</h1><span class="verse"><sup id="Jas.2.1" class="v">1</sup>Broeders en zusters, het geloof in <span class="highlight tooltipkeyword" data-keyword="1672" title="">Jezus</span> Christus, onze glorierijke Heer, staat niet toe dat u mensen op hun uiterlijk beoordeelt. </span><span class="verse"><sup id="Jas.2.2" class="v">2</sup>Stel dat uw samenkomst wordt bezocht door iemand die prachtige <span class="highlight tooltipkeyword" data-keyword="1633,1108" title="">kleren</span> en gouden ringen draagt, en tegelijkertijd door een arme in vodden. </span><span class="verse"><sup id="Jas.2.3" class="v">3</sup>Als u dan de eerste met alle zorg omringt en tegen hem zegt: 'Neemt u plaats, hier zit u goed,' terwijl u tegen de tweede zegt: 'Ga daar maar staan, of ga maar bij mijn voetenbank op de grond zitten,' </span><span class="verse"><sup id="Jas.2.4" class="v">4</sup>maakt u dan geen ongeoorloofd onderscheid en wordt uw oordeel niet door verkeerde overwegingen bepaald? </span><span class="verse"><sup id="Jas.2.5" class="v">5</sup>Luister, geliefde broeders en zusters: heeft God niet juist hen die naar wereldse maatstaven arm zijn, <span class="highlight tooltipkeyword" data-keyword="644" title="">uitgekozen</span> om rijk te zijn door het geloof en deel te krijgen aan het koninkrijk dat hij heeft beloofd aan wie hem liefhebben? </span><span class="verse"><sup id="Jas.2.6" class="v">6</sup>Maar u behandelt arme mensen met minachting. Zijn het dan niet de rijken die u onderdrukken en u voor de rechter slepen? </span><span class="verse"><sup id="Jas.2.7" class="v">7</sup>Zijn zij het niet die de voortreffelijke naam die over u is uitgesproken, door het slijk halen? </span><span class="verse"><sup id="Jas.2.8" class="v">8</sup>Wanneer u echter het koninklijke gebod volbrengt dat de Schrift geeft: 'Heb uw naaste lief als uzelf,' dan handelt u juist. </span><span class="verse"><sup id="Jas.2.9" class="v">9</sup>Maar als u op het uiterlijk afgaat, begaat u een <span class="highlight tooltipkeyword" data-keyword="1711,1710,1063,1062" title="">zonde</span> en bestempelt de wet u als overtreders. </span><span class="verse"><sup id="Jas.2.10" class="v">10</sup>Wie de hele wet onderhoudt maar op één punt struikelt, blijft ten aanzien van alle geboden in gebreke. </span><span class="verse"><sup id="Jas.2.11" class="v">11</sup>Want hij die gezegd heeft: 'Pleeg geen overspel,' heeft ook gezegd: 'Pleeg geen moord.' Als u geen <span class="highlight tooltipkeyword" data-keyword="113" title="">overspel</span> pleegt maar wel een moord, overtreedt u toch de wet. </span><span class="verse"><sup id="Jas.2.12" class="v">12</sup>Zorg ervoor dat uw spreken en uw handelen de toets kunnen doorstaan van de wet die vrijheid brengt. </span><span class="verse"><sup id="Jas.2.13" class="v">13</sup>Onbarmhartig zal het oordeel zijn over wie geen <span class="highlight tooltipkeyword" data-keyword="1051,1053" title="">barmhartigheid</span> heeft bewezen; maar de <span class="highlight tooltipkeyword" data-keyword="1051,1053" title="">barmhartigheid</span> overwint het oordeel.</span></p> 
  <p class="p"><span class="indent"></span><span class="verse"><sup id="Jas.2.14" class="v">14</sup>Broeders en zusters, wat heeft het voor zin als iemand zegt te geloven, maar hij handelt er niet naar? Zou dat geloof hem soms kunnen redden? </span><span class="verse"><sup id="Jas.2.15" class="v">15</sup>Als een broeder of zuster nauwelijks <span class="highlight tooltipkeyword" data-keyword="1633,1108" title="">kleren</span> heeft en elke dag eten tekortkomt, </span><span class="verse"><sup id="Jas.2.16" class="v">16</sup>en een van u zegt dan: 'Het ga je goed! Kleed je warm en eet smakelijk!' <span class="highlight tooltipkeyword" data-keyword="1711,1710,1063,1062" title="">zonder</span> de ander te voorzien van de eerste levensbehoeften - wat heeft dat voor zin? </span><span class="verse"><sup id="Jas.2.17" class="v">17</sup>Zo is het ook met geloof: als het zich niet daadwerkelijk bewijst, is het dood. </span><span class="verse"><sup id="Jas.2.18" class="v">18</sup>Maar dan zegt iemand: 'De een gelooft, de ander doet.' Laat mij maar eens zien dat je kunt geloven <span class="highlight tooltipkeyword" data-keyword="1711,1710,1063,1062" title="">zonder</span> daden; ik zal u door mijn daden tonen dat ik geloof. </span><span class="verse"><sup id="Jas.2.19" class="v">19</sup>U gelooft dat God de enige is? Daar doet u goed aan. Maar de demonen geloven dat ook, en ze sidderen. </span><span class="verse"><sup id="Jas.2.20" class="v">20</sup>Dwaas, wilt u het bewijs dat geloof <span class="highlight tooltipkeyword" data-keyword="1711,1710,1063,1062" title="">zonder</span> daden nutteloos is? </span><span class="verse"><sup id="Jas.2.21" class="v">21</sup>Werd het onze voorvader <span class="highlight tooltipkeyword" data-keyword="1266" title="">Abraham</span> niet als een <span class="highlight tooltipkeyword" data-keyword="1630,1629,1621" title="">rechtvaardige</span> daad toegerekend dat hij zijn zoon <span class="highlight tooltipkeyword" data-keyword="1782" title="">Isaak</span> op het <span class="highlight tooltipkeyword" data-keyword="1818" title="">altaar</span> wilde offeren? </span><span class="verse"><sup id="Jas.2.22" class="v">22</sup>U ziet hoe geloof en handelen daar hand in hand gaan, en hoe het geloof vervolmaakt wordt door daden. </span><span class="verse"><sup id="Jas.2.23" class="v">23</sup>Zo ging in vervulling wat de Schrift zegt: '<span class="highlight tooltipkeyword" data-keyword="1266" title="">Abraham</span> vertrouwde op God, en dat werd hem toegerekend als een <span class="highlight tooltipkeyword" data-keyword="1630,1629,1621" title="">rechtvaardige</span> daad.' Hij wordt zelfs Gods vriend genoemd. </span><span class="verse"><sup id="Jas.2.24" class="v">24</sup>U ziet dus dat iemand <span class="highlight tooltipkeyword" data-keyword="1630,1629,1621" title="">rechtvaardig</span> wordt verklaard om wat hij doet, en niet alleen om zijn geloof. </span><span class="verse"><sup id="Jas.2.25" class="v">25</sup>Werd niet ook Rachab, de hoer, <span class="highlight tooltipkeyword" data-keyword="1630,1629,1621" title="">rechtvaardig</span> verklaard om wat ze deed, toen ze de verkenners ontving en langs een andere weg liet vertrekken? </span><span class="verse"><sup id="Jas.2.26" class="v">26</sup>Zoals het lichaam dood is <span class="highlight tooltipkeyword" data-keyword="1711,1710,1063,1062" title="">zonder</span> de ziel, zo is ook geloof <span class="highlight tooltipkeyword" data-keyword="1711,1710,1063,1062" title="">zonder</span> daden dood.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>3</h1><span class="verse"><sup id="Jas.3.1" class="v">1</sup>Broeders en zusters, u moet niet allemaal leraar willen zijn. U weet dat ons leraren een strenger oordeel te wachten staat. </span><span class="verse"><sup id="Jas.3.2" class="v">2</sup>En hoe vaak struikelen we niet allemaal! Wie nooit struikelt in het spreken kan zich een volmaakt mens noemen, die in staat is om zelfs het hele lichaam in toom te houden. </span><span class="verse"><sup id="Jas.3.3" class="v">3</sup>Paarden doen we een bit in de mond om ze te laten gehoorzamen, en zo kunnen we hun hele lijf sturen. </span><span class="verse"><sup id="Jas.3.4" class="v">4</sup>En kijk eens hoe reusachtige schepen, voortgestuwd door hevige wind, met een klein roer in de richting worden gestuurd die de stuurman bepaalt. </span><span class="verse"><sup id="Jas.3.5" class="v">5</sup>Zo is ook de tong een klein orgaan, maar wat een grootspraak kan hij voortbrengen! Bedenk eens hoe een kleine vlam een enorme bosbrand veroorzaakt. </span><span class="verse"><sup id="Jas.3.6" class="v">6</sup>Onze tong is net zo'n vlam: een wereld van onrecht, die onze lichaamsdelen in brand steekt. Want hij besmet het hele lichaam, hij steekt het rad van het leven in brand, met vuur uit de Gehenna. </span><span class="verse"><sup id="Jas.3.7" class="v">7</sup>De mens heeft alle mogelijke soorten dieren weten te temmen, wilde dieren, vogels, kruipende dieren en zeedieren, </span><span class="verse"><sup id="Jas.3.8" class="v">8</sup>maar er is geen mens die de tong kan temmen, dat onberekenbare kwaad, vol dodelijk venijn. </span><span class="verse"><sup id="Jas.3.9" class="v">9</sup>Met onze tong <span class="highlight tooltipkeyword" data-keyword="1058,1059" title="">zegenen</span> we onze Heer en Vader, en we <span class="highlight tooltipkeyword" data-keyword="1058,1061" title="">vervloeken</span> er mensen mee die God heeft geschapen als zijn evenbeeld. </span><span class="verse"><sup id="Jas.3.10" class="v">10</sup>Uit dezelfde mond klinkt <span class="highlight tooltipkeyword" data-keyword="1058,1059" title="">zegen</span> en vervloeking. Dat kan toch niet goed zijn, broeders en zusters? </span><span class="verse"><sup id="Jas.3.11" class="v">11</sup>Laat een <span class="highlight tooltipkeyword" data-keyword="1093" title="">bron</span> soms uit eenzelfde ader zoet en bitter water opwellen? </span><span class="verse"><sup id="Jas.3.12" class="v">12</sup>Of kan een vijgenboom <span class="highlight tooltipkeyword" data-keyword="1111" title="">olijven</span> voortbrengen, of een wijnstok vijgen? Net zomin geeft een zilte <span class="highlight tooltipkeyword" data-keyword="1093" title="">bron</span> zoet water.</span></p> 
  <p class="p"><span class="indent"></span><span class="verse"><sup id="Jas.3.13" class="v">13</sup>Wie van u kan wijs en verstandig genoemd worden? Laat hij het daadwerkelijk bewijzen door een onberispelijk leven en door wijze zachtmoedigheid. </span><span class="verse"><sup id="Jas.3.14" class="v">14</sup>Maar als u zich laat beheersen door bittere jaloezie of egoïsme, kunt u beter niet zo hoog van de toren blazen; u zou de waarheid geweld aandoen. </span><span class="verse"><sup id="Jas.3.15" class="v">15</sup>Dat soort wijsheid komt niet van boven; ze is aards, ongeestelijk, demonisch. </span><span class="verse"><sup id="Jas.3.16" class="v">16</sup>Waar jaloezie en egoïsme heersen, vieren wanorde en allerlei kwaad hoogtij. </span><span class="verse"><sup id="Jas.3.17" class="v">17</sup>De wijsheid van boven daarentegen is vóór alles zuiver, en verder vredelievend, mild en meegaand; ze is rijk aan ontferming en brengt niets dan goede vruchten voort, ze is onpartijdig en oprecht. </span><span class="verse"><sup id="Jas.3.18" class="v">18</sup>Waar in vrede wordt gezaaid, brengt <span class="highlight tooltipkeyword" data-keyword="1631,1629,1621" title="">gerechtigheid</span> haar vruchten voort voor hen die vrede stichten.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Onderwerp u aan God</h3> 
  <p class="p"><h1>4</h1><span class="verse"><sup id="Jas.4.1" class="v">1</sup>Waar komt al die strijd, waar komen al die conflicten bij u toch uit voort? Is het niet uit de hartstochten die strijd leveren in uw binnenste? </span><span class="verse"><sup id="Jas.4.2" class="v">2</sup>U verlangt naar iets, maar krijgt het niet. U bent jaloers en moordlustig, maar bereikt uw doel niet. U bekvecht en twist met elkaar. U krijgt niets omdat u niet bidt. </span><span class="verse"><sup id="Jas.4.3" class="v">3</sup>En als u bidt ontvangt u niets, omdat u verkeerd bidt: u wilt alleen uw eigen hartstochten bevredigen. </span><span class="verse"><sup id="Jas.4.4" class="v">4</sup>Trouwelozen! Beseft u dan niet dat vriendschap met de wereld vijandschap jegens God betekent? Wie bevriend wil zijn met de wereld, maakt zich tot vijand van God. </span><span class="verse"><sup id="Jas.4.5" class="v">5</sup>Denk toch niet dat dit loze woorden zijn in de Schrift: 'Hij die ons het leven gaf, maakt er vurig aanspraak op; </span><span class="verse"><sup id="Jas.4.6" class="v">6</sup>maar de <span class="highlight tooltipkeyword" data-keyword="719,1645" title="">genade</span> die hij schenkt is nog groter.' Daarom staat er: 'God keert zich tegen hoogmoedigen, maar aan nederigen schenkt hij zijn genade.' </span><span class="verse"><sup id="Jas.4.7" class="v">7</sup>Onderwerp u dus aan God, en verzet u tegen de duivel, dan zal die van u wegvluchten. </span><span class="verse"><sup id="Jas.4.8" class="v">8</sup>Nader tot God, dan zal hij tot u naderen. Reinig uw handen, zondaars; zuiver uw hart, weifelaars. </span><span class="verse"><sup id="Jas.4.9" class="v">9</sup>Weeklaag, wees treurig en laat uw tranen vloeien. Laat uw lachen veranderen in droefheid en uw vreugde in somberheid. </span><span class="verse"><sup id="Jas.4.10" class="v">10</sup>Verneder u voor de Heer, dan zal hij u verheffen.</span></p> 
  <p class="p"><span class="indent"></span><span class="verse"><sup id="Jas.4.11" class="v">11</sup>Spreek geen kwaad van elkaar, broeders en zusters. Wie kwaadspreekt van een ander of een ander veroordeelt, spreekt kwaad van de wet en veroordeelt de wet. En als u de wet veroordeelt, handelt u niet naar de wet, maar treedt u op als rechter. </span><span class="verse"><sup id="Jas.4.12" class="v">12</sup>Er is maar één wetgever en rechter: hij die bij machte is te redden of in het verderf te storten. Maar wie bent u, om uw naaste te veroordelen?</span></p> 
  <p class="p"><span class="indent"></span><span class="verse"><sup id="Jas.4.13" class="v">13</sup>Dan iets voor u die zegt: 'Vandaag of morgen gaan wij naar die en die stad. Daar blijven we een jaar, we zullen er handeldrijven en <span class="highlight tooltipkeyword" data-keyword="467" title="">geld</span> verdienen.' </span><span class="verse"><sup id="Jas.4.14" class="v">14</sup>U weet niet eens hoe uw leven er morgen uitziet. U bent immers maar damp, die heel even verschijnt en dan al verdwijnt. </span><span class="verse"><sup id="Jas.4.15" class="v">15</sup>U zou moeten zeggen: 'Als de Heer het wil, zijn we dan in leven en zullen we dit of dat doen.' </span><span class="verse"><sup id="Jas.4.16" class="v">16</sup>Maar u slaat een hoge toon aan en bent daar nog trots op ook. Dat soort trots is volkomen ongepast. </span><span class="verse"><sup id="Jas.4.17" class="v">17</sup>Als iemand weet hoe het hoort maar er niet naar handelt, dan <span class="highlight tooltipkeyword" data-keyword="1710" title="">zondigt</span> hij.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>5</h1><span class="verse"><sup id="Jas.5.1" class="v">1</sup>En nu iets voor u, rijken! Weeklaag en jammer om de rampspoed die over u komt. </span><span class="verse"><sup id="Jas.5.2" class="v">2</sup>Uw rijkdom is verrot en uw <span class="highlight tooltipkeyword" data-keyword="1633" title="">kleding</span> is door de mot aangevreten. </span><span class="verse"><sup id="Jas.5.3" class="v">3</sup>Uw goud en zilver is verroest, en die roest zal tegen u getuigen en als een vuur uw lichaam verteren. U hebt uw schatkamers gevuld, hoewel de tijd ten einde loopt. </span><span class="verse"><sup id="Jas.5.4" class="v">4</sup>Hoor de klacht van het loon dat u de arbeiders die uw velden maaiden hebt onthouden. Het geroep van de maaiers is tot de Heer van de hemelse machten doorgedrongen. </span><span class="verse"><sup id="Jas.5.5" class="v">5</sup>U hebt op aarde in weelde gebaad en losbandig geleefd, u hebt uzelf vetgemest voor de slachttijd. </span><span class="verse"><sup id="Jas.5.6" class="v">6</sup>U hebt de rechtvaardige veroordeeld en vermoord, en hij heeft zich niet tegen u verzet.</span></p> 
  <h3 class="s">Bemoediging en raadgevingen</h3> 
  <p class="p"><span class="indent"></span><span class="verse"><sup id="Jas.5.7" class="v">7</sup>Heb geduld, broeders en zusters, tot de Heer komt. Denk eens aan de boer, die geduldig blijft wachten op de kostbare opbrengst van zijn land, tot de regens van najaar en voorjaar zijn gevallen. </span><span class="verse"><sup id="Jas.5.8" class="v">8</sup>Wees net zo geduldig en houd moed, want de Heer zal spoedig komen. </span><span class="verse"><sup id="Jas.5.9" class="v">9</sup>Klaag niet over elkaar, broeders en zusters, want daarmee roept u het oordeel over u af. Bedenk dat de rechter voor de deur staat. </span><span class="verse"><sup id="Jas.5.10" class="v">10</sup>Neem een voorbeeld aan het geduldige lijden van de <span class="highlight tooltipkeyword" data-keyword="1031" title="">profeten</span> die in de naam van de Heer spraken. </span><span class="verse"><sup id="Jas.5.11" class="v">11</sup>Degenen die standhielden prijzen we gelukkig! U hebt gehoord hoe standvastig <span class="highlight tooltipkeyword" data-keyword="1729" title="">Job</span> was, en u weet welke uitkomst de Heer gaf; de Heer is immers liefdevol en barmhartig.</span></p> 
  <p class="p"><span class="indent"></span><span class="verse"><sup id="Jas.5.12" class="v">12</sup>Maar bovenal, broeders en zusters, zweer geen enkele eed, niet bij de hemel, niet bij de aarde, nergens bij. Laat uw ja ja zijn, en uw nee nee, anders zult u ervoor gestraft worden.</span></p> 
  <p class="p"><span class="indent"></span><span class="verse"><sup id="Jas.5.13" class="v">13</sup>Als een van u het moeilijk heeft, laat hij bidden; is hij vrolijk, laat hij een loflied zingen. </span><span class="verse"><sup id="Jas.5.14" class="v">14</sup>Laat iemand die <span class="highlight tooltipkeyword" data-keyword="148" title="">ziek</span> is de <span class="highlight tooltipkeyword" data-keyword="390" title="">oudsten</span> van de <span class="highlight tooltipkeyword" data-keyword="626" title="">gemeente</span> bij zich roepen; laten ze voor hem bidden en hem met olie <span class="highlight tooltipkeyword" data-keyword="648" title="">zalven</span> in de naam van de Heer. </span><span class="verse"><sup id="Jas.5.15" class="v">15</sup>Het gelovige gebed zal de <span class="highlight tooltipkeyword" data-keyword="148" title="">zieke</span> redden, en de Heer zal hem laten opstaan. Wanneer hij gezondigd heeft, zal het hem <span class="highlight tooltipkeyword" data-keyword="1712" title="">vergeven</span> worden. </span><span class="verse"><sup id="Jas.5.16" class="v">16</sup>Beken elkaar uw <span class="highlight tooltipkeyword" data-keyword="1711,1710" title="">zonden</span> en bid voor elkaar, dan zult u genezen. Want het gebed van een rechtvaardige is krachtig en mist zijn uitwerking niet. </span><span class="verse"><sup id="Jas.5.17" class="v">17</sup><span class="highlight tooltipkeyword" data-keyword="1031,1738" title="">Elia</span> was een mens als wij, en nadat hij vurig had gebeden dat het niet zou regenen, is er drie-en-een-half jaar lang geen regen gevallen op het land. </span><span class="verse"><sup id="Jas.5.18" class="v">18</sup>Toen bad hij opnieuw, en de hemel gaf regen, en het land bracht zijn vrucht weer voort.</span></p> 
  <p class="p"><span class="indent"></span><span class="verse"><sup id="Jas.5.19" class="v">19</sup>Broeders en zusters, als een van u afdwaalt van de waarheid en een ander laat hem daarheen terugkeren, </span><span class="verse"><sup id="Jas.5.20" class="v">20</sup>dan mag hij weten: wie een zondaar van het dwaalspoor terugbrengt, redt hem van de dood en wist tal van <span class="highlight tooltipkeyword" data-keyword="1711,1710" title="">zonden</span> uit.</span></p> 
  <br> 
   
 </div> 
</div>