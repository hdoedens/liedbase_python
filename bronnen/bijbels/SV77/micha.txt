
=Bedreiging tegen Israël en Juda wegens hun zonden
#1
1Het woord des Heeren, dat geschied is tot Micha, de Morastiet, in de dagen van Jotham, Achaz en Jehizkía, koningen van Juda; dat hij gezien heeft over Samaria en Jeruzalem.
2Hoort, gij volken al te zamen! merk op, gij aarde, alsook haar volheid! de Heere Heere nu zal tot een getuige zijn tegen u, de Heere uit de tempel Zijner heiligheid.
3Want ziet, de Heere gaat uit van Zijn plaats, en Hij zal neerdalen en treden op de hoogten der aarde.
4En de bergen zullen onder Hem versmelten, en de dalen gekloofd worden, zoals voor het vuur, gelijk wateren, die uitgestort worden in de laagte.
5Dit alles, om de overtreding van Jakob, en om de zonden van het huis Israëls; wie is het begin van de overtreding van Jakob? Is het niet Samaria? En wie van de hoogten van Juda? Is het niet Jeruzalem?
6Daarom zal Ik Samaria stellen tot een steenhoop des velds, tot plantingen van een wijngaard; en Ik zal zijn stenen in de vallei storten, en zijn fundamenten blootleggen.
7En al zijn gesneden beelden zullen vermorzeld worden, en al zijn hoerenbeloningen zullen met vuur verbrand worden, en al zijn afgoden zal Ik stellen tot een woestheid; want het heeft ze van hoerenloon vergaderd, en zij zullen tot hoerenloon weerkeren.
8Hierom zal ik misbaar bedrijven en huilen; ik zal beroofd en naakt gaan; ik zal misbaar maken als de draken, en treuring als de jonge struisen.
9Want zijn plagen zijn dodelijk; want zij zijn gekomen tot aan Juda; hij is geraakt tot aan de poort van mijn volk, tot aan Jeruzalem.
10Verkondigt het niet te Gath, weent zo jammerlijk niet; wentelt u in het stof in het huis van Afra.
11Ga door, gij inwoners van Safir! met blote schaamte; de inwoneres van Zaänan gaat niet uit; rouwklacht is te Beth-Haëzel; hij zal zijn standplaats van u wegnemen.
12Want de inwoneres van Marôth is krank om het goede; want een kwaad is van de Heere afgedaald, tot aan de poort van Jeruzalem.
13Span de snelle dieren aan de wagen, gij inwoneres van Lachis! (deze is voor de dochter Sions het beginsel der zonde) want in u zijn Israëls overtredingen gevonden.
14Daarom geef geschenken aan Moréscheth-Gaths; de huizen van Achzib zullen de koningen van Israël tot een leugen zijn.
15Ik zal u nog een erfgenaam toebrengen, gij inwoneres van Marésa! Hij zal komen tot aan Adullam, tot aan de heerlijkheid van Israël.
16Maak u kaal en scheer u, om uw troetelkinderen; vergroot uw kaalheid, als de arend, omdat zij gevankelijk van u zijn weggevoerd.
=Straf voor de onrechtvaardigen. Belofte van een genadetijd
#2
1Wee hen, die ongerechtigheid bedenken, en kwaad werken op hun legersteden; in het licht van de morgenstond doen zij het, daar het in de macht van hun hand is.
2En zij begeren akkers, en roven ze, en huizen, en nemen ze weg; alzo doen zij geweld aan de man en zijn huis, ja, aan een ieder en zijn erfenis.
3Daarom, alzo zegt de Heere: Ziet, Ik denk een kwaad over dit geslacht, waaruit gij uw halzen niet zult uittrekken, en zult zo rechtop niet gaan; want het zal een boze tijd zijn.
4Te dien dage zal men een spreekwoord over u opnemen; en men zal een klagelijke klacht klagen, en zeggen: Wij zijn ten enenmale verwoest; Hij verwisselt het deel van mijn volk; hoe neemt Hij mij weg; Hij deelt uit, afwendende onze akkers.
5Daarom zult gij niemand hebben, die het snoer werpt in het lot, in de gemeente des Heeren.
6Profeteert gij niet, zeggen zij, laat die profeteren; zij profeteren niet als die; men wijkt niet af van smaadheden.
7O gij, die Jakobs huis geheten zijt! Is dan de Geest des Heeren verkort? Zijn dat Zijn werken? Doen Mijn woorden geen goed bij hem, die recht wandelt?
8Maar gisteren stelde zich Mijn volk op, tot vijand, tegenover een kleed; gij stroopt een mantel van hen, die zeker voorbijgaan, weerkomende van de strijd.
9De vrouwen van Mijn volk verdrijft gij, elkeen uit het huis van haar vermakingen; van hun kinderkens neemt gij Mijn sieraad in eeuwigheid.
10Maakt u dan op, en gaat heen; want dit land zal de rust niet zijn; omdat het verontreinigd is, zal het u verderven, en dat met een geweldige verderving.
11Zo er iemand is, die met wind omgaat, en vals liegt, zeggende: Ik zal u profeteren voor wijn en voor sterke drank! dat is een profeet van dit volk!
12Voorzeker zal Ik u, o Jakob! geheel verzamelen; voorzeker zal Ik Israëls overblijfsel vergaderen; Ik zal het te zamen zetten als schapen van Bozra; als een kudde in het midden van haar kooi zullen zij van mensen gonzen.
13De doorbreker zal voor hun aangezicht optrekken; zij zullen doorbreken, en door de poort gaan, en daardoor uittrekken; en hun koning zal voor hun aangezicht heengaan; en de Heere in hun spits.
=Bedreiging tegen de leiders van het volk en de valse profeten
#3
1Voorts zeide ik: Hoort nu, gij hoofden van Jakob, en gij oversten van het huis Israëls! Betaamt het u niet het recht te weten?
2Zij haten het goede, en hebben het kwade lief; zij roven hun huid van hen af, en hun vlees van hun beenderen.
3Ja, zij zijn het, die het vlees van mijn volk eten, en hun huid afstropen, en hun beenderen verbreken; en vaneen leggen, zoals in een pot, en als vlees in het midden van een ketel.
4Alsdan zullen zij roepen tot de Heere, doch Hij zal hen niet verhoren; maar zal Zijn aangezicht in die tijd voor hen verbergen, zoals zij hun handelingen kwaad gemaakt hebben.
5Alzo zegt de Heere, tegen de profeten, die Mijn volk verleiden; die met hun tanden bijten, en roepen vrede uit; maar die niets geeft in hun mond, tegen die heiligen zij een krijg.
6Daarom zal het nacht voor u worden vanwege het gezicht, en u zal duisternis zijn vanwege de waarzegging; en de zon zal over deze profeten ondergaan; en de dag zal over hen zwart worden.
7En de zieners zullen beschaamd, en de waarzeggers schaamrood worden; en zij zullen al te zamen de bovenste lip bewinden; want er zal geen antwoord Gods zijn.
8Maar waarlijk, ik ben vol kracht van de Geest des Heeren; en vol van gericht en dapperheid, om Jakob te verkondigen zijn overtreding, en Israël zijn zonde.
9Hoort nu dit, gij hoofden van het huis Jakobs, en gij oversten van het huis Israëls! die van het gericht een gruwel hebt, en al wat recht is verdraait;
10Bouwende Sion met bloed, en Jeruzalem met onrecht.
11Haar hoofden richten om geschenken, en haar priesters leren om loon, en haar profeten waarzeggen om geld; nog steunen zij op de Heere, zeggende: Is de Heere niet in het midden van ons? Ons zal geen kwaad overkomen.
12Daarom, om uwentwil, zal Sion als een akker geploegd worden, en Jeruzalem zal tot steenhopen worden, en de berg van dit huis tot hoogten van een woud.
=Verlossing en terugkeer van Israël beloofd
#4
1Maar in het laatste der dagen zal het geschieden, dat de berg van het huis des Heeren zal vastgesteld zijn op de top der bergen; en hij zal verheven zijn boven de heuvels, en de volken zullen tot hem toevloeien.
2En vele heidenen zullen heengaan, en zeggen: Komt en laat ons opgaan tot de berg des Heeren, en tot het huis van de God Jakobs, opdat Hij ons lere van Zijn wegen, en wij in Zijn paden wandelen; want uit Sion zal de wet uitgaan, en het woord des Heeren uit Jeruzalem.
3En Hij zal onder grote volken richten, en machtige heidenen straffen, tot verre toe; en zij zullen hun zwaarden slaan tot spaden, en hun spiesen tot sikkels; en het ene volk zal tegen het andere volk geen zwaard opheffen, en zij zullen de krijg niet meer leren.
4Maar zij zullen zitten, een ieder onder zijn wijnstok, en onder zijn vijgeboom, en er zal niemand zijn, die ze verschrikt; want de mond van de Heere der heerscharen heeft het gesproken.
5Want alle volken zullen wandelen, elk in de naam van zijn god; maar wij zullen wandelen in de Naam van de Heere, onze God, eeuwig en altoos.
6Te dien dage, spreekt de Heere, zal Ik haar, die hinkende was, verzamelen, en haar, die verdreven was, vergaderen, en die Ik geplaagd had.
7En Ik zal haar, die hinkende was, maken tot een overblijfsel, en haar die verre heen verstoten was, tot een machtig volk; en de Heere zal Koning over hen zijn op de berg Sion, van nu aan tot in eeuwigheid.
8En gij Schaapstoren, gij Ofel der dochter Sions! tot u zal komen, ja, daar zal komen de vorige heerschappij, het koninkrijk van de dochter van Jeruzalem.
9Nu, waarom zoudt gij zo groot geschrei maken? Is er geen Koning onder u? Is uw Raadgever vergaan, dat u smart, als van een barende vrouw, heeft aangegrepen?
10Lijd smart en arbeid om voort te brengen, o dochter Sions! als een barende vrouw; want nu zult gij wel uit de stad heen uitgaan, en op het veld wonen, en tot in Babel komen, maar aldaar zult gij gered worden; aldaar zal u de Heere verlossen uit de hand van uw vijanden.
11Nu zijn wel vele heidenen tegen u verzameld, die daar zeggen: Laat ze ontheiligd worden, en laat onze ogen Sion aanschouwen.
12Maar zij weten de gedachten des Heeren niet, en verstaan Zijn raadslag niet; dat Hij hen vergaderd heeft als garven tot de dorsvloer.
13Maak u op en dors, o dochter Sions! Want Ik zal uw hoorn ijzer maken, en uw klauwen koper maken, en gij zult vele volken verpletteren; en Ik zal hun gewin voor de Heere verbannen, en hun vermogen voor de Heere der ganse aarde.
14Nu formeert u met benden, gij dochter der bende, hij zal een belegering tegen ons stellen; zij zullen de rechter Israëls met de roede op het kinnebakken slaan.
=Voorzegging van de geboorte van de Messias
#5
1En gij, Bethlehem Efratha! zijt gij klein om te wezen onder de duizenden van Juda? Uit u zal Mij voortkomen, Die een Heerser zal zijn in Israël, en Wiens uitgangen zijn van ouds, van de dagen der eeuwigheid.
2Daarom zal Hij hen overgeven, tot de tijd toe, dat zij, die baren zal, gebaard heeft; dan zullen de overigen van Zijn broeders zich bekeren met de kinderen Israëls.
3En Hij zal staan, en zal weiden in de kracht des Heeren, in de hoogheid van de Naam van de Heere, Zijn God, en zij zullen wonen, want nu zal Hij groot zijn tot aan de einden der aarde.
4En Deze zal Vrede zijn; wanneer Assur in ons land zal komen, en wanneer hij in onze paleizen zal treden, zo zullen wij tegen hem stellen zeven herders, en acht vorsten uit de mensen.
5Die zullen het land van Assur afweiden met het zwaard, en het land van Nimrod in zijn ingangen. Alzo zal Hij ons redden van Assur, wanneer die in ons land zal komen, en wanneer hij in ons gebied zal treden.
6En Jakobs overblijfsel zal zijn in het midden van vele volken, als een dauw van de Heere, als druppels op het kruid, dat op geen man wacht, noch mensenkinderen verbeidt.
7Ja, het overblijfsel van Jakob zal zijn onder de heidenen, in het midden van vele volken, als een leeuw onder de beesten des wouds, als een jonge leeuw onder de schaapskudden; die, wanneer hij doorgaat, zo vertreedt en verscheurt hij, dat niemand redt.
8Uw hand zal verhoogd zijn boven uw tegenpartijders, en al uw vijanden zullen uitgeroeid worden.
9En het zal te dien dage geschieden, spreekt de Heere, dat Ik uw paarden uit het midden van u zal uitroeien, en Ik zal uw wagens verdelgen.
10En Ik zal de steden van uw land uitroeien, en Ik zal al uw vestingen afbreken.
11En Ik zal de toverijen uit uw hand uitroeien, en gij zult geen wichelaars hebben.
12En Ik zal uw gesneden beelden en uw opgerichte beelden uit het midden van u uitroeien, dat gij u niet meer zult neerbuigen voor het werk van uw handen.
13Voorts zal Ik uw bossen uit het midden van u uitroeien, en Ik zal uw steden verdelgen.
14En Ik zal in toorn en in grimmigheid wraak doen aan de heidenen, die niet horen.
=De twist des Heeren met Israël
#6
1Hoort nu, wat de Heere zegt: Maak u op, twist met de bergen, en laat de heuvels uw stem horen.
2Hoort, gij bergen! de twist des Heeren, alsook gij sterke fundamenten der aarde! want de Heere heeft een twist met Zijn volk, en Hij zal Zich met Israël in rechte begeven.
3O Mijn volk! wat heb Ik u gedaan, en waarmee heb Ik u vermoeid? Betuig tegen Mij.
4Immers heb Ik u uit Egypteland opgevoerd, en u uit het diensthuis verlost; en Ik heb voor uw aangezicht heen gezonden Mozes, Aäron en Mirjam.
5Mijn volk! gedenk toch wat Balak, de koning van Moab, beraadslaagde, en wat hem Bíleam, de zoon van Beor, antwoordde; en wat geschied is van Sittim af tot Gilgal toe, opdat gij de gerechtigheden des Heeren kent.
6Waarmee zal ik de Heere tegenkomen, en mij bukken voor de hoge God? Zal ik Hem tegenkomen met brandoffers, met eenjarige kalveren?
7Zou de Heere een welgevallen hebben aan duizenden van rammen, aan tien duizenden van oliebeken? Zal ik mijn eerstgeborene geven voor mijn overtreding, de vrucht van mijn buik voor de zonde van mijn ziel?
8Hij heeft u bekend gemaakt, o mens! wat goed is; en wat eist de Heere van u, dan recht te doen, en weldadigheid lief te hebben, en ootmoedig te wandelen met uw God?
9De stem des Heeren roept tot de stad (want Uw Naam ziet het wezen): Hoort de roede, en wie ze besteld heeft!
10Zijn er niet nog, in het huis van iedere goddeloze, schatten der goddeloosheid en een schaarse efa, die te verfoeien is?
11Zou ik rein zijn, met een goddeloze weegschaal en met een zak van bedriegelijke weegstenen?
12Omdat haar rijke lieden vol zijn van geweld, en haar inwoners leugen spreken, en haar tong bedriegelijk is in haar mond;
13Zo zal Ik u ook krenken, u slaande, en verwoestende om uw zonden.
14Gij zult eten, maar niet verzadigd worden, en uw nederdrukking zal in het midden van u zijn; en gij zult aangrijpen, maar niet wegbrengen, en wat gij zult wegbrengen, zal Ik aan het zwaard overgeven.
15Gij zult zaaien, maar niet maaien; gij zult olijven treden, maar u met olie niet zalven, en most, maar geen wijn drinken.
16Want de inzettingen van Omri worden onderhouden, en het ganse werk van het huis van Achab; en gij wandelt in zijn raadslagen; opdat Ik u stelle tot verwoesting, en haar inwoners tot aanfluiting; alzo zult gij de smaadheid van Mijn volk dragen.
=De verdorvenheid van Sion
#7
1Ai mij! want ik ben, als wanneer de zomervruchten zijn ingezameld; als wanneer de nalezingen in de wijnoogst geschied zijn; er is geen druif om te eten; mijn ziel begeert vroegrijpe vrucht.
2De goedertierene is vergaan uit het land, en er is niemand oprecht onder de mensen; zij loeren allemaal op bloed, zij jagen, een ieder zijn broeder, met een jachtgaren.
3Om met beide handen wel dapper kwaad te doen, zo eist de vorst, en de rechter oordeelt om vergelding; en de grote spreekt de verderving van zijn ziel, en zij draaien ze dicht ineen.
4De beste van hen is als een doorn; de oprechtste is scherper dan een doornheg; de dag van uw wachters, uw bezoeking, is gekomen; nu zal hun verwarring wezen.
5Gelooft een vriend niet, vertrouwt niet op een voornaamste vriend; bewaar de deuren van uw mond voor haar, die in uw schoot ligt.
6Want de zoon veracht de vader, de dochter staat op tegen haar moeder, de schoondochter tegen haar schoonmoeder; eens mans vijanden zijn zijn huisgenoten.
7Maar ik zal uitzien naar de Heere, ik zal wachten op de God mijns heils; mijn God zal mij horen.
8Verblijd u niet over mij, o mijn vijandin! wanneer ik gevallen ben, zal ik weer opstaan; wanneer ik in duisternis zal gezeten zijn, zal de Heere mij een licht zijn.
9Ik zal de gramschap des Heeren dragen, want ik heb tegen Hem gezondigd; totdat Hij mijn twist twiste, en mijn recht uitvoere; Hij zal mij uitbrengen aan het licht; ik zal mijn lust zien aan Zijn gerechtigheid.
10En mijn vijandin zal het zien, en schaamte zal haar bedekken; die tot mij zegt: Waar is de Heere, uw God? Mijn ogen zullen aan haar zien; nu zal zij worden tot vertreding, als slijk der straten.
11Ten dage als Hij uw muren zal herbouwen, te dien dage zal het besluit verre heengaan.
12Te dien dage zal het ook komen tot u toe, van Assur af, zelfs tot de vaste steden toe; en van de vestingen tot aan de rivier, en van zee tot zee, en van gebergte tot gebergte.
13Maar dit land zal worden tot een verwoesting, vanwege zijn inwoners, vanwege de vrucht van hun handelingen.
14Gij dan, weid Uw volk met Uw staf, de kudde van Uw erfenis, die alleen woont, in het woud, in het midden van een vruchtbaar land; laat ze weiden in Basan en Gilead, als in de dagen van ouds.
15Ik zal haar wonderen doen zien, als in de dagen, toen gij uit Egypteland uittrokt.
16De heidenen zullen het zien, en beschaamd zijn, vanwege al hun macht; zij zullen de hand op de mond leggen; hun oren zullen doof worden.
17Zij zullen het stof lekken, als een slang; als kruipende dieren der aarde, zullen zij zich beroeren uit hun burchten; zij zullen met vervaardheid komen tot de Heere, onze God, en zullen voor U vrezen.
18Wie is een God gelijk Gij, Die de ongerechtigheid vergeeft, en de overtreding van het overblijfsel van Zijn erfenis voorbijgaat? Hij houdt Zijn toorn niet in eeuwigheid; want Hij heeft lust aan goedertierenheid.
19Hij zal Zich over ons weer ontfermen; Hij zal onze ongerechtigheden ten onder brengen; ja, Gij zult al hun zonden in de diepten der zee werpen.
20Gij zult Jakob de trouw, Abraham de goedertierenheid geven, die Gij onze vaderen van oude dagen af gezworen hebt.
