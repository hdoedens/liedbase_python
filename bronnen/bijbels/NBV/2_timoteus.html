<div class="bibletext"> 
 <div id="scroller"> 
  <p class="p"><h1>1</h1><span class="verse"><sup id="2Tim.1.1" class="v">1</sup>Van Paulus, apostel van <span class="highlight tooltipkeyword" data-keyword="101" title="">Christus</span> <span class="highlight tooltipkeyword" data-keyword="1672" title="">Jezus</span> door de wil van God, gezonden om de <span class="highlight tooltipkeyword" data-keyword="1702" title="">belofte</span> te verkondigen van het leven in eenheid met <span class="highlight tooltipkeyword" data-keyword="101" title="">Christus</span> Jezus. </span><span class="verse"><sup id="2Tim.1.2" class="v">2</sup>Aan Timoteüs, mijn geliefd kind. Genade, <span class="highlight tooltipkeyword" data-keyword="1051,1053" title="">barmhartigheid</span> en vrede van God, de Vader, en van <span class="highlight tooltipkeyword" data-keyword="101" title="">Christus</span> Jezus, onze Heer!</span></p> 
  <h3 class="s">Houd vast aan het geloof</h3> 
  <p class="p"><span class="indent"></span><span class="verse"><sup id="2Tim.1.3" class="v">3</sup>Telkens als ik je in mijn gebeden noem, elke dag en elke nacht, dank ik God, die ik net als mijn voorouders met een zuiver geweten dien. </span><span class="verse"><sup id="2Tim.1.4" class="v">4</sup>Als ik aan je tranen denk, verlang ik ernaar je terug te zien; dat zal me met vreugde vervullen. </span><span class="verse"><sup id="2Tim.1.5" class="v">5</sup>Ik denk vaak aan het oprechte geloof dat je grootmoeder Loïs en je moeder Eunike hadden en dat -&nbsp;daarvan ben ik overtuigd&nbsp;- jij nu ook hebt.</span></p> 
  <p class="p"><span class="indent"></span><span class="verse"><sup id="2Tim.1.6" class="v">6</sup>Daarom spoor ik je aan het vuur brandend te houden van de gave die God je schonk toen ik je de handen oplegde. </span><span class="verse"><sup id="2Tim.1.7" class="v">7</sup>God heeft ons niet een geest van lafhartigheid gegeven, maar een geest van kracht, <span class="highlight tooltipkeyword" data-keyword="1054,1056" title="">liefde</span> en bezonnenheid. </span><span class="verse"><sup id="2Tim.1.8" class="v">8</sup>Schaam je er dus niet voor om van onze Heer te getuigen; schaam je ook niet voor mij, die omwille van hem gevangenzit, maar deel in het lijden voor het evangelie, met de kracht die God je geeft. </span><span class="verse"><sup id="2Tim.1.9" class="v">9</sup>Hij heeft ons gered en ons geroepen tot een <span class="highlight tooltipkeyword" data-keyword="1038" title="">heilige</span> taak, niet op grond van onze daden, maar omdat hij daartoe uit <span class="highlight tooltipkeyword" data-keyword="719,1645" title="">genade</span> besloten had. Deze <span class="highlight tooltipkeyword" data-keyword="719,1645" title="">genade</span> was ons al vóór alle tijden gegeven in <span class="highlight tooltipkeyword" data-keyword="101" title="">Christus</span> Jezus, </span><span class="verse"><sup id="2Tim.1.10" class="v">10</sup>maar nu is ze bekend geworden doordat onze redder <span class="highlight tooltipkeyword" data-keyword="101" title="">Christus</span> <span class="highlight tooltipkeyword" data-keyword="1672" title="">Jezus</span> is verschenen, die de dood heeft vernietigd en onvergankelijk leven heeft doen oplichten door het evangelie.</span></p> 
  <p class="p"><span class="indent"></span><span class="verse"><sup id="2Tim.1.11" class="v">11</sup>Van dit evangelie ben ik verkondiger, apostel en leraar; </span><span class="verse"><sup id="2Tim.1.12" class="v">12</sup>daarom moet ik dit alles ondergaan. Maar ik schaam mij niet, want ik weet in wie ik mijn vertrouwen heb gesteld en ben ervan overtuigd dat hij bij machte is om wat mij is toevertrouwd te bewaren, tot de grote dag aanbreekt. </span><span class="verse"><sup id="2Tim.1.13" class="v">13</sup>Neem als richtsnoer de heilzame woorden die je van mij hebt gehoord, houd vast aan het geloof en aan de <span class="highlight tooltipkeyword" data-keyword="1054,1056" title="">liefde</span> die in <span class="highlight tooltipkeyword" data-keyword="101" title="">Christus</span> <span class="highlight tooltipkeyword" data-keyword="1672" title="">Jezus</span> zijn. </span><span class="verse"><sup id="2Tim.1.14" class="v">14</sup>Bewaar door de <span class="highlight tooltipkeyword" data-keyword="1038" title="">heilige</span> Geest, die in ons woont, het goede dat je is toevertrouwd.</span></p> 
  <p class="p"><span class="indent"></span><span class="verse"><sup id="2Tim.1.15" class="v">15</sup>Zoals je weet heeft iedereen in Asia zich van mij afgekeerd, ook Fygelus en Hermogenes. </span><span class="verse"><sup id="2Tim.1.16" class="v">16</sup>Moge de Heer zich ontfermen over de huisgenoten van Onesiforus, want hij heeft mij vaak opgemonterd en zich niet voor mijn gevangenschap geschaamd. </span><span class="verse"><sup id="2Tim.1.17" class="v">17</sup>Toen hij in Rome kwam, is hij meteen naar me op zoek gegaan, en hij heeft me ook gevonden. </span><span class="verse"><sup id="2Tim.1.18" class="v">18</sup>Moge de Heer zich op de grote dag over hem ontfermen. En welke diensten hij in Efeze verleend heeft, weet je zelf het beste.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Deel in het lijden</h3> 
  <p class="p"><h1>2</h1><span class="verse"><sup id="2Tim.2.1" class="v">1</sup>Mijn kind, wees sterk door de <span class="highlight tooltipkeyword" data-keyword="719,1645" title="">genade</span> van <span class="highlight tooltipkeyword" data-keyword="101" title="">Christus</span> Jezus. </span><span class="verse"><sup id="2Tim.2.2" class="v">2</sup>Geef wat je in aanwezigheid van velen van mij hebt gehoord, door aan betrouwbare mensen die geschikt zijn om anderen te onderwijzen. </span><span class="verse"><sup id="2Tim.2.3" class="v">3</sup>Deel in het lijden als een goed <span class="highlight tooltipkeyword" data-keyword="27,29" title="">soldaat</span> van <span class="highlight tooltipkeyword" data-keyword="101" title="">Christus</span> Jezus. </span><span class="verse"><sup id="2Tim.2.4" class="v">4</sup>Iemand die in krijgsdienst is, laat zich niet afleiden door het leven daarbuiten, want zijn bevelhebber moet tevreden over hem zijn. </span><span class="verse"><sup id="2Tim.2.5" class="v">5</sup>Een atleet wordt niet gelauwerd als hij zich niet aan de regels houdt. </span><span class="verse"><sup id="2Tim.2.6" class="v">6</sup>De boer die het zware werk doet, heeft als eerste recht op de oogst. </span><span class="verse"><sup id="2Tim.2.7" class="v">7</sup>Denk na over wat ik je heb gezegd; de Heer zal ervoor zorgen dat je dit alles ook begrijpt.</span></p> 
  <p class="p"><span class="indent"></span><span class="verse"><sup id="2Tim.2.8" class="v">8</sup>Houd Jezus <span class="highlight tooltipkeyword" data-keyword="101" title="">Christus</span> in gedachten, uit het nageslacht van David, die uit de dood is opgewekt. Dit heb ik verkondigd, </span><span class="verse"><sup id="2Tim.2.9" class="v">9</sup>daarom heb ik veel te verduren en ben ik zelfs als een misdadiger gevangengezet. Maar het woord van God laat zich niet gevangenzetten; </span><span class="verse"><sup id="2Tim.2.10" class="v">10</sup>daarom verdraag ik alles omwille van de uitverkorenen, opdat ook zij in <span class="highlight tooltipkeyword" data-keyword="101" title="">Christus</span> <span class="highlight tooltipkeyword" data-keyword="1672" title="">Jezus</span> gered worden en eeuwige luister ontvangen. </span><span class="verse"><sup id="2Tim.2.11" class="v">11</sup>Deze boodschap is betrouwbaar:</span></p> 
  <p class="q">Als wij met hem gestorven zijn,</p> 
  <p class="q">zullen we ook met hem leven;</p> 
  <span class="verse"><p class="q"><span class="verse"><sup id="2Tim.2.12" class="v">12</sup>als wij volharden,</span></p><p class="q">zullen we ook met hem heersen;</p><p class="q">als wij hem verloochenen,</p><p class="q">zal hij ons ook verloochenen;</p></span> 
  <span class="verse"><p class="q"><span class="verse"><sup id="2Tim.2.13" class="v">13</sup>als wij hem ontrouw zijn,</span></p><p class="q">blijft hij ons trouw,</p><p class="q">want zichzelf verloochenen kan hij niet.</p><h3 class="s">Aanwijzingen voor de omgang met dwaalleraren</h3></span> 
  <p class="p"><span class="indent"></span><span class="verse"><sup id="2Tim.2.14" class="v">14</sup>Blijf dit de gelovigen voorhouden en roep hen ten overstaan van God dringend op om niet te redetwisten. Dat heeft geen enkel nut en leidt er alleen maar toe dat de toehoorders ten onder gaan. </span><span class="verse"><sup id="2Tim.2.15" class="v">15</sup>Span je in om voor God te staan als iemand die betrouwbaar is. Zorg dat je je niet voor je werk hoeft te schamen en verkondig regelrecht de waarheid. </span><span class="verse"><sup id="2Tim.2.16" class="v">16</sup>Luister niet naar zinloos en leeg gezwets, want het voert steeds verder van God weg. </span><span class="verse"><sup id="2Tim.2.17" class="v">17</sup>Wat dwaalleraren vertellen, woekert voort als een gezwel. Ook Hymeneüs en Filetus </span><span class="verse"><sup id="2Tim.2.18" class="v">18</sup>zijn van de waarheid afgedwaald door te beweren dat de opstanding al heeft plaatsgevonden. Daarmee ondermijnen ze het geloof van anderen. </span><span class="verse"><sup id="2Tim.2.19" class="v">19</sup>Maar het fundament dat God gelegd heeft, ligt onwrikbaar vast en draagt het opschrift: 'De Heer weet wie hem toebehoren' en 'Laat ieder die de naam van de Heer noemt, <span class="highlight tooltipkeyword" data-keyword="1711,1710" title="">onrecht</span> uit de weg gaan'. </span><span class="verse"><sup id="2Tim.2.20" class="v">20</sup>In een groot huis zijn er niet alleen voorwerpen van goud en zilver, maar ook van hout en aardewerk. De eerste zijn voor bijzondere gelegenheden, de laatste voor dagelijks gebruik. </span><span class="verse"><sup id="2Tim.2.21" class="v">21</sup>Als iemand zich van alle kwaad gereinigd heeft, wordt hij een bijzonder en geheiligd voorwerp, dat zijn eigenaar vele diensten kan bewijzen en geschikt is voor elk goed doel.</span></p> 
  <p class="p"><span class="indent"></span><span class="verse"><sup id="2Tim.2.22" class="v">22</sup>Mijd de begeerten van de jeugd, streef naar rechtvaardigheid, geloof, <span class="highlight tooltipkeyword" data-keyword="1054,1056" title="">liefde</span> en vrede met hen die de Heer met een zuiver <span class="highlight tooltipkeyword" data-keyword="631" title="">hart</span> aanroepen. </span><span class="verse"><sup id="2Tim.2.23" class="v">23</sup>Verwerp dwaze en onzinnige speculaties; je weet dat ze tot ruzie leiden. </span><span class="verse"><sup id="2Tim.2.24" class="v">24</sup>Een <span class="highlight tooltipkeyword" data-keyword="105" title="">dienaar van de Heer</span> moet geen ruzie maken, maar voor iedereen vriendelijk zijn; hij moet een goede leraar zijn en een verdraagzaam mens, </span><span class="verse"><sup id="2Tim.2.25" class="v">25</sup>en zijn tegenstanders zachtmoedig terechtwijzen. Dan brengt de Heer hen misschien tot inkeer, zodat zij de waarheid leren kennen </span><span class="verse"><sup id="2Tim.2.26" class="v">26</sup>en ontsnappen uit de valstrik van de duivel, die hen levend gevangen heeft genomen en hen dwingt zijn wil te doen.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>3</h1><span class="verse"><sup id="2Tim.3.1" class="v">1</sup>Weet dat de laatste dagen zwaar zullen zijn. </span><span class="verse"><sup id="2Tim.3.2" class="v">2</sup>De mensen zullen egoïstisch zijn, geldzuchtig, zelfingenomen en arrogant. Ze zullen God lasteren, geen ontzag tonen voor hun ouders, ondankbaar zijn en niets <span class="highlight tooltipkeyword" data-keyword="1038" title="">heilig</span> achten. </span><span class="verse"><sup id="2Tim.3.3" class="v">3</sup>Ze zullen harteloos zijn, onverzoenlijk, lasterziek, onbeheerst en wreed. Ze zullen het goede haten </span><span class="verse"><sup id="2Tim.3.4" class="v">4</sup>en onbetrouwbaar, roekeloos en verblind zijn. Het genot zullen ze meer <span class="highlight tooltipkeyword" data-keyword="1056" title="">liefhebben</span> dan God, </span><span class="verse"><sup id="2Tim.3.5" class="v">5</sup>ze zullen de schijn van vroomheid ophouden, maar de kracht ervan miskennen. Keer je af van zulke mensen. </span><span class="verse"><sup id="2Tim.3.6" class="v">6</sup>Sommigen van hen dringen zich op aan hele families en krijgen dan vrouwen in hun macht die met <span class="highlight tooltipkeyword" data-keyword="1711,1710,1063,1062" title="">zonde</span> beladen zijn en door allerlei begeerten worden gedreven, </span><span class="verse"><sup id="2Tim.3.7" class="v">7</sup>die almaar willen leren maar nooit in staat zullen zijn de waarheid te kennen. </span><span class="verse"><sup id="2Tim.3.8" class="v">8</sup>Zoals Jannes en Jambres zich tegen <span class="highlight tooltipkeyword" data-keyword="1723" title="">Mozes</span> hebben verzet, zo verzetten deze dwaalleraren zich tegen de waarheid. Het zijn mensen met een zieke geest en een onbetrouwbaar geloof. </span><span class="verse"><sup id="2Tim.3.9" class="v">9</sup>Maar ze zullen niet veel bereiken, want iedereen zal hun dwaasheid snel doorzien, zoals ook met Jannes en Jambres gebeurde.</span></p> 
  <p class="p"><span class="indent"></span><span class="verse"><sup id="2Tim.3.10" class="v">10</sup>Jij daarentegen bent mij trouw gevolgd in mijn leer, mijn levenswijze, streven, geloof, geduld, liefde, volharding, </span><span class="verse"><sup id="2Tim.3.11" class="v">11</sup>en je hebt hetzelfde lijden en dezelfde vervolgingen ondergaan die mij in Antiochië, Ikonium en Lystra hebben getroffen. Ik heb ze allemaal doorstaan, de Heer heeft mij steeds weer gered. </span><span class="verse"><sup id="2Tim.3.12" class="v">12</sup>Allen die vroom en in eenheid met <span class="highlight tooltipkeyword" data-keyword="101" title="">Christus</span> <span class="highlight tooltipkeyword" data-keyword="1672" title="">Jezus</span> willen leven, zullen worden vervolgd. </span><span class="verse"><sup id="2Tim.3.13" class="v">13</sup>Slechte mensen en oplichters zullen van kwaad tot erger vervallen; het zijn bedriegers die zelf bedrogen worden. </span><span class="verse"><sup id="2Tim.3.14" class="v">14</sup>Maar jij, blijf bij alles wat je geleerd hebt en met overtuiging hebt aangenomen. Je weet wie je leraren waren </span><span class="verse"><sup id="2Tim.3.15" class="v">15</sup>en bent van kindsbeen af vertrouwd met de <span class="highlight tooltipkeyword" data-keyword="1038" title="">heilige</span> geschriften die je wijsheid kunnen geven, zodat je wordt gered door het geloof in <span class="highlight tooltipkeyword" data-keyword="101" title="">Christus</span> Jezus. </span><span class="verse"><sup id="2Tim.3.16" class="v">16</sup>Elke schrifttekst is door God geïnspireerd en kan gebruikt worden om onderricht te geven, om dwalingen en fouten te weerleggen, en om op te voeden tot een deugdzaam leven, </span><span class="verse"><sup id="2Tim.3.17" class="v">17</sup>zodat een dienaar van God voor zijn taak berekend is en voor elk goed doel volledig is toegerust.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>4</h1><span class="verse"><sup id="2Tim.4.1" class="v">1</sup>Ik roep je dringend op, ten overstaan van God en van <span class="highlight tooltipkeyword" data-keyword="101" title="">Christus</span> Jezus, die zal oordelen over de levenden en de doden, ik bezweer je bij zijn komst en heerschappij: </span><span class="verse"><sup id="2Tim.4.2" class="v">2</sup>Verkondig de boodschap, blijf aandringen, of het nu uitkomt of niet, wijs terecht, straf en vermaan met alle geduld dat het onderricht vereist. </span><span class="verse"><sup id="2Tim.4.3" class="v">3</sup>Want er komt een tijd dat de mensen de heilzame leer niet meer verdragen, maar leraren om zich heen verzamelen die aan hun verlangens tegemoet komen en hun naar de mond praten. </span><span class="verse"><sup id="2Tim.4.4" class="v">4</sup>Ze zullen niet meer naar de waarheid luisteren, maar naar verzinsels. </span><span class="verse"><sup id="2Tim.4.5" class="v">5</sup>Jij echter moet in alles nuchter zijn, je lijden aanvaarden, je werk als verkondiger van het evangelie doen, je dienende taak vervullen.</span></p> 
  <p class="p"><span class="indent"></span><span class="verse"><sup id="2Tim.4.6" class="v">6</sup>Mijn bloed wordt al als een <span class="highlight tooltipkeyword" data-keyword="575" title="">offer</span> uitgegoten, het moment waarop ik heenga nadert. </span><span class="verse"><sup id="2Tim.4.7" class="v">7</sup>Maar ik heb de goede strijd gestreden, de wedloop volbracht, het geloof behouden. </span><span class="verse"><sup id="2Tim.4.8" class="v">8</sup>Nu wacht mij de krans van de <span class="highlight tooltipkeyword" data-keyword="1631,1629,1621" title="">gerechtigheid</span> die de Heer, de <span class="highlight tooltipkeyword" data-keyword="1629,1621" title="">rechtvaardige</span> rechter, aan mij zal geven op de grote dag; en niet alleen aan mij, maar aan allen die naar zijn komst hebben uitgezien.</span></p> 
  <h3 class="s">Laatste aanwijzingen</h3> 
  <p class="p"><span class="indent"></span><span class="verse"><sup id="2Tim.4.9" class="v">9</sup>Kom snel naar me toe, </span><span class="verse"><sup id="2Tim.4.10" class="v">10</sup>want Demas heeft me verlaten; hij heeft deze wereld lief gekregen en is naar Tessalonica vertrokken. Crescens is naar Galatië gegaan, Titus naar Dalmatië. </span><span class="verse"><sup id="2Tim.4.11" class="v">11</sup>Alleen Lucas is bij me gebleven. Haal Marcus op en neem hem met je mee, want hij kan mij goede diensten bewijzen. </span><span class="verse"><sup id="2Tim.4.12" class="v">12</sup>Tychikus heb ik naar Efeze gestuurd. </span><span class="verse"><sup id="2Tim.4.13" class="v">13</sup>Als je komt, neem dan de <span class="highlight tooltipkeyword" data-keyword="1634,1108" title="">mantel</span> mee die ik in Troas bij Karpus heb laten liggen, en ook de boeken, vooral die van perkament. </span><span class="verse"><sup id="2Tim.4.14" class="v">14</sup>Alexander, de kopersmid, heeft mij veel kwaad gedaan; de Heer zal hem zijn verdiende loon geven. </span><span class="verse"><sup id="2Tim.4.15" class="v">15</sup>Ook jij moet voor hem oppassen, hij heeft onze verkondiging sterk tegengewerkt.</span></p> 
  <p class="p"><span class="indent"></span><span class="verse"><sup id="2Tim.4.16" class="v">16</sup>Bij mijn eerste verdediging heeft niemand mij bijgestaan, ze hebben mij allemaal in de steek gelaten. Moge het hun niet worden aangerekend. </span><span class="verse"><sup id="2Tim.4.17" class="v">17</sup>Maar de Heer heeft me terzijde gestaan en me kracht gegeven, zodat ik de verkondiging tot een goed einde heb gebracht en alle volken de boodschap hebben gehoord. Ik ben gered uit de muil van de leeuw. </span><span class="verse"><sup id="2Tim.4.18" class="v">18</sup>De Heer zal me van alle kwaad redden en me veilig naar zijn hemels koninkrijk brengen. Hem komt de eer toe tot in alle eeuwigheid. Amen.</span></p> 
  <p class="p"><span class="indent"></span><span class="verse"><sup id="2Tim.4.19" class="v">19</sup>Groet Prisca en Aquila, en de huisgenoten van Onesiforus. </span><span class="verse"><sup id="2Tim.4.20" class="v">20</sup>Erastus is in Korinte gebleven, Trofimus heb ik <span class="highlight tooltipkeyword" data-keyword="148" title="">ziek</span> in Milete achtergelaten. </span><span class="verse"><sup id="2Tim.4.21" class="v">21</sup>Probeer voor de winter te komen. Eubulus, Pudens, Linus, Claudia en alle andere broeders en zusters laten je groeten.</span></p> 
  <p class="p"><span class="indent"></span><span class="verse"><sup id="2Tim.4.22" class="v">22</sup>De Heer zij met je. <span class="highlight tooltipkeyword" data-keyword="719,1645" title="">Genade</span> zij met jullie.</span></p> 
  <br> 
   
 </div> 
</div>