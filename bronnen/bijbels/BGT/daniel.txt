
=Daniël in Babylonië
=Nebukadnessar begint een oorlog
#1
1Toen Jojakim drie jaar koning van Juda was, begon Nebukadnessar een oorlog tegen hem. Nebukadnessar was de koning van Babylonië. Hij kwam met zijn leger naar de stad Jeruzalem. 2De Heer hielp Nebukadnessar om Jojakim gevangen te nemen. Nebukadnessar nam ook veel voorwerpen mee uit de tempel in Jeruzalem. Hij bracht ze naar de tempel van zijn eigen god in de stad Babel. Daar bewaarde hij alles.
=Jonge mannen krijgen een opleiding
3Op een dag liet Nebukadnessar zijn dienaar Aspenaz bij zich komen. Aspenaz regelde alles in het paleis. De koning zei tegen hem: 'Kies een aantal jonge Israëlieten uit, en breng ze naar mijn paleis. Ze moeten familie zijn van de koning van Juda, of uit een andere belangrijke familie komen. 4Ze moeten gezond zijn en er goed uitzien. Ze moeten veel weten, en ze moeten slim en verstandig zijn. Want ik wil dat ze later bij mij in dienst komen.
Geef ze drie jaar een opleiding. Zorg dat ze de taal en de boeken van de geleerden uit Babylonië goed kennen.5En laat ze elke dag hetzelfde eten en drinken als ik. Daarna moeten ze bij mij in dienst komen.'
6Aspenaz zocht een aantal jonge mannen uit. Vier van hen kwamen uit Juda. Ze heetten Daniël, Chananja, Misaël en Azarja. 7Maar Aspenaz gaf hun andere namen. Hij noemde hen Beltesassar, Sadrach, Mesach en Abednego.
=Daniël houdt zich aan de Joodse regels
8Daniël was van plan om zich aan de Joodse regels voor het eten te blijven houden. Daarom wilde hij niets nemen van het koninklijke eten en drinken. Hij vroeg aan Aspenaz of hij het mocht laten staan. 9God zorgde ervoor dat Aspenaz vriendelijk bleef tegen Daniël.
10Maar Aspenaz zei wel tegen hem: 'Ik ben bang voor de reactie van de koning. Hij beslist wat jullie moeten eten en drinken. Straks vindt hij nog dat je er slechter uitziet dan de andere jonge mannen. En dan krijg ik natuurlijk de schuld.'
=Daniël eet alleen groente
11Aspenaz gaf een bewaker opdracht om Daniël en zijn vrienden elke dag eten te brengen. Daniël zei tegen de bewaker: 12'Laten we de volgende test doen. Geef ons tien dagen alleen maar groente te eten en water te drinken. 13Kijk hoe we er dan uitzien. En vergelijk ons met de andere jonge mannen, die alles eten wat de koning wil. Beslis daarna wat u verder met ons wilt doen.'
14De bewaker deed wat Daniël voorgesteld had.
15Tien dagen later zagen Daniël en zijn vrienden er heel goed uit. Ze waren gezonder dan de jonge mannen die gegeten hadden wat de koning wilde. 16Vanaf die dag gaf de bewaker hun niets anders meer te eten dan groente.
17De vier jonge mannen waren heel wijs. God zorgde ervoor dat ze alle boeken van de geleerden uit Babylonië begrepen. En Daniël kon ook nog dromen uitleggen.
=Daniël gaat voor de koning werken
18Na drie jaar was de opleiding voorbij. Aspenaz liet alle jonge mannen bij koning Nebukadnessar komen. 19-20De koning had met ieder van hen een gesprek. Hij ontdekte dat niemand zo wijs was als Daniël en zijn vrienden.
De koning nam hen in dienst, en hij kon met hen over alle problemen in zijn koninkrijk spreken. Hij vond Daniël en zijn vrienden tien keer zo verstandig als alle andere wijze mannen in zijn koninkrijk.
21Daniël bleef daar in dienst totdat Cyrus koning van Babylonië werd.
=De eerste droom van de koning
=Nebukadnessar vraagt om raad
#2
1Toen Nebukadnessar twee jaar koning van Babylonië was, kreeg hij een angstige droom. Hij kon er niet meer van slapen. 2Daarom liet hij al zijn wijze mannen bij zich komen. Ze konden dromen uitleggen en de toekomst voorspellen. Zij moesten vertellen wat de droom van de koning betekende.
3'Ik heb een angstige droom gehad,' zei de koning. 'Ik wil weten wat ik gedroomd heb.' 4'Koning, wij wensen u een lang leven toe,' zeiden de wijze mannen tegen hem. 'Wij zullen uw droom uitleggen. Wat hebt u gedroomd?'
5Maar de koning zei: 'Nee, eerst moeten jullie me vertellen wat ik gedroomd heb. Daarna leggen jullie de droom uit. Als jullie dat niet doen, dan laat ik jullie in stukken hakken, en dan laat ik jullie huizen afbreken. 6Maar als jullie doen wat ik vraag, dan krijgen jullie van mij een grote beloning.' 7Maar de wijze mannen zeiden weer: 'Wij zullen uw droom uitleggen, als u uw droom vertelt.'
8'Dat dacht ik wel,' zei de koning. 'Jullie willen meer tijd hebben. Want jullie weten wat ik ga doen. 9Ik dood jullie allemaal als jullie mij geen antwoord geven. Jullie zijn van plan om dingen te zeggen die niet waar zijn. Jullie denken dat ik deze zaak dan wel zal vergeten. Maar dat zal niet gebeuren! Vertel me eerst wat ik gedroomd heb. Pas dan weet ik of jullie mijn droom echt kunnen uitleggen.'
=De koning wil de wijze mannen doden
10'Koning,' antwoordden de wijze mannen, 'niemand kan doen wat u vraagt! Geen enkele koning heeft dat ooit gevraagd. Zelfs de machtigste koning mag dat niet vragen. 11Wat u wilt, is onmogelijk. Geen mens kan weten wat u gedroomd hebt. Alleen de goden weten dat. Maar die wonen niet bij ons op aarde.'
12Toen werd de koning heel erg kwaad. Hij gaf opdracht om alle wijze mannen in Babylonië te doden.
=Daniël is in gevaar
13Overal werd bekend dat alle wijze mannen in Babylonië gedood zouden worden. Ook Daniël en zijn vrienden waren in gevaar. 14Daarom ging Daniël naar Arjoch, het hoofd van de koninklijke lijfwacht. Die moest ervoor zorgen dat de opdracht van de koning uitgevoerd werd. Daniël was heel voorzichtig. 15Hij vroeg aan Arjoch: 'Waarom heeft de koning dat strenge bevel gegeven?' Arjoch vertelde wat er gebeurd was.
16Daarna ging Daniël naar de koning en zei: 'Geef mij wat tijd. Dan zal ik u de droom uitleggen.' 17Toen ging Daniël naar huis. Hij vertelde alles aan zijn drie vrienden. 18Hij zei tegen hen: 'Vraag of de God van de hemel ons wil helpen. Vraag of hij ons wil vertellen wat de koning gedroomd heeft. Anders doodt de koning ons, net als de andere wijze mannen in Babylonië.'
=God maakt de droom bekend
19Diezelfde nacht kreeg Daniël een droom. Daarin zag hij wat de koning gedroomd had. Daarom dankte hij de God van de hemel. 20Hij zei: 'God, u bent wijs en machtig. Daarom moet iedereen u danken, nu en altijd. 21U bepaalt elke dag wat er in de wereld gebeurt. U wijst koningen aan die moeten regeren. U maakt mensen wijs en geeft ze verstand. 22Voor u is niets verborgen. Bij u is alles licht. U kent alles wat in het donker is.
23U bent altijd onze God geweest. Ik dank u, want u geeft mij wijsheid en kracht. U hebt geluisterd naar het gebed van mij en mijn drie vrienden. En u hebt mij laten zien wat de koning gedroomd heeft.'
=Daniël komt bij de koning
24Toen ging Daniël naar Arjoch. Hij zei tegen hem: 'Dood de wijze mannen in Babylonië niet. Breng mij naar de koning, dan zal ik zijn droom uitleggen.' 25Arjoch nam Daniël snel mee naar de koning en zei: 'Koning, ik heb iemand gevonden die uw droom kan uitleggen. Hij komt niet uit Babylonië, maar uit Juda.'
26Toen vroeg de koning aan Daniël: 'Kun jij mij vertellen wat ik gedroomd heb? En weet jij wat mijn droom betekent?' 27Daniël zei: 'Koning, niemand kan u dat vertellen. Er zijn geen wijze mannen in Babylonië die dat kunnen. 28Maar er is een God in de hemel die u kan vertellen wat voor de mensen geheim is. Hij heeft u iets laten zien wat in de toekomst gaat gebeuren. Dat zag u in uw droom.
29U lag op uw bed, koning. U dacht na over de toekomst. De God in de hemel heeft u in een droom laten zien wat er gebeuren zal. 30En God heeft mij weer laten zien wat u gedroomd hebt. Ik ben dus niet wijzer dan andere mensen. Maar God wil dat ik uw droom uitleg. Dan begrijpt u wat u gedroomd hebt.
=Daniël vertelt de droom van de koning
31Koning, in uw droom zag u een groot beeld. Een groot glanzend beeld. Het stond vlak voor u. Het was angstig om te zien. 32Het beeld had een hoofd van zuiver goud. Zijn borst en zijn armen waren van zilver. Zijn buik en zijn heupen waren van brons. 33Zijn benen waren van ijzer, en zijn voeten waren van ijzer en klei.
34Toen u het beeld zag, kwam er opeens een steen aanrollen. Niemand had die steen aangeraakt. De steen kwam hard tegen de voeten van het beeld aan. Die voeten waren in één klap kapot. 35Daarna viel het hele beeld in stukken. De stukken van ijzer en klei verdwenen in een wolk van stof. Dat gebeurde ook met de stukken van brons, zilver en goud. Het begon te waaien, en de wind nam alles mee. Er bleef niets van het beeld over.
Maar de steen die tegen het beeld aan gekomen was, werd steeds groter. De steen werd een hoge berg. En op het laatst was de berg zo groot als de hele aarde.36Dat was uw droom, koning.'
=De betekenis van de droom
Daniël zei verder: 'Nu zal ik uw droom uitleggen.37-38Het hoofd van goud, dat bent u! Want u bent de belangrijkste van alle koningen. De God van de hemel heeft u koning gemaakt. Door hem bent u zo machtig en beroemd geworden. Hij laat u regeren over alle mensen, en ook over de dieren en de vogels.
39Na uw koninkrijk zal er een ander koninkrijk komen. Dat is het zilver. Dat koninkrijk zal niet zo machtig zijn als dat van u.
Dan komt er een derde koninkrijk. Dat is het brons. Dat koninkrijk heeft de macht over de hele wereld.40Ten slotte komt er een vierde koninkrijk. Dat is zo hard als ijzer. Net zoals ijzer alles stukslaat, maakt dat koninkrijk de eerdere koninkrijken stuk.
41-42U zag ook de voeten en de tenen van het beeld. Een deel was van ijzer en een deel was van klei. Dat betekent dat dit koninkrijk niet één geheel is. Voor een deel is het zo sterk als ijzer, maar voor een ander deel is het zo zwak als klei. 43Dat komt doordat koningen hun kinderen laten trouwen met prinsen en prinsessen uit een ander land. Omdat die niet bij elkaar passen, valt het koninkrijk uit elkaar.
=De betekenis van de rollende steen
44In de tijd dat die koninkrijken verdwijnen, zal de God van de hemel een nieuw koninkrijk maken. Een rijk dat nooit verdwijnt. Niemand anders zal erover heersen. Dat rijk zal alle andere koninkrijken vernietigen. Maar zelf blijft het voor altijd bestaan. 45Dat rijk is de steen die u gezien hebt. De steen die zomaar kwam aanrollen, en die het beeld van ijzer, brons, klei, zilver en goud vernietigde.
Zo heeft de grote God aan u, koning, de toekomst laten zien. Dat was uw droom, en u kunt vertrouwen op mijn uitleg.'46De koning knielde en boog diep voor Daniël. Hij gaf iedereen opdracht om Daniël te eren met een offer. 47De koning zei: 'Daniël, nu weet ik dat jouw God de grootste God is. Alle koningen moeten hem gehoorzamen. Hij kan dingen bekendmaken die voor mensen geheim zijn. Daarom kon jij mijn droom uitleggen.'
48De koning gaf Daniël een grote beloning. En Daniël kreeg belangrijk werk te doen. Hij werd de leider van alle wijze mannen in Babylonië. Hij kreeg ook het bestuur over de hele provincie Babel. 49Maar Daniël vroeg aan de koning of zijn drie vrienden de provincie Babel mochten besturen. Zelf bleef hij in het paleis.
=Drie mannen gered uit het vuur
=Een gouden beeld
#3
1Op een dag liet koning Nebukadnessar een gouden beeld maken. Het werd 30 meter hoog en 3 meter breed. Hij liet het beeld neerzetten in de Dura-vlakte in de provincie Babel. 2De koning nodigde de belangrijkste bestuurders van zijn rijk uit. Dat waren de bestuurders van de provincies en de steden, de ministers, de rechters en de leiders van de belastingdienst en het leger. Hij wilde dat ze erbij waren als het gouden beeld officieel in gebruik genomen werd. 3Alle mensen die hij uitgenodigd had, kwamen naar de Dura-vlakte. Ze gingen voor het beeld staan dat de koning had laten maken.
4Toen riep een dienaar van de koning: 'Dit zegt de koning! Luister allemaal. Waar jullie ook vandaan komen, welke taal jullie ook spreken: luister goed! 5Straks horen jullie muziek van fluiten, harpen en andere instrumenten. Dan moeten jullie knielen en heel diep buigen voor dit gouden beeld. 6Wie dat niet doet, wordt onmiddellijk in een grote brandende oven gegooid.'
7Daarna klonk de muziek. En alle mensen knielden en maakten een diepe buiging voor het gouden beeld.
=Drie mannen buigen niet voor het beeld
8Maar Sadrach, Mesach en Abednego deden niet wat de koning gezegd had. Daarom gingen er een paar Babyloniërs naar de koning toe om te zeggen dat niet iedereen hem gehoorzaamde. 9'Koning, wij wensen u een lang leven toe,' zeiden ze. 10'U hebt toch duidelijk dit bevel gegeven: 'Als iemand muziek hoort van fluiten, harpen en andere instrumenten, dan moet hij knielen en buigen voor het gouden beeld! 11Wie dat niet doet, moet onmiddellijk in de brandende oven gegooid worden.'
12Maar er zijn drie mannen uit Juda die niet doen wat u gezegd hebt! Het zijn Sadrach, Mesach en Abednego, uw eigen bestuurders in de provincie Babel. Die mannen dienen uw goden niet. En ze buigen ook niet voor uw gouden beeld.'
=De mannen krijgen nog één kans
13De koning werd heel kwaad. Hij liet de drie mannen onmiddellijk halen. Toen ze voor hem stonden, 14riep hij: 'Is het waar dat jullie mijn goden niet willen dienen? En dat jullie niet knielen voor mijn gouden beeld? 15Luister, ik geef jullie nog één kans. Straks horen jullie weer muziek van fluiten, harpen en andere instrumenten. Dan moeten jullie knielen en buigen voor het gouden beeld. Maar als jullie dat niet doen, dan laat ik jullie onmiddellijk in de brandende oven gooien. Welke god kan jullie dan nog redden?'
16De drie mannen zeiden tegen de koning: 'Voor ons is dat wel duidelijk. 17De God die wij dienen, kan ons redden uit uw macht. 18Maar zelfs als hij ons niet redt, dan nog zullen wij uw goden niet dienen. En we zullen ook niet buigen voor uw gouden beeld.'
=De mannen worden in de oven gegooid
19-21De koning werd nog kwader. Hij keek woedend naar de drie mannen en riep: 'Steek de grote oven aan, en maak het vuur zeven keer zo heet als anders. Bind deze mannen vast met een touw en gooi ze in het vuur.'
Een paar sterke soldaten deden wat de koning gezegd had. De drie mannen werden met hun kleren aan in de oven gegooid.22-23Het vuur was heel heet. De vlammen kwamen zo hoog dat de soldaten verbrandden toen ze de mannen in de oven duwden.
=De koning ziet vier mannen in de oven
24Plotseling sprong de koning op van schrik. Hij riep tegen zijn belangrijkste bestuurders: 'Wij hebben toch drie mannen met touwen vastgebonden en in de oven laten gooien?' En zij antwoordden: 'Jazeker, koning.'
25'Maar ik zie vier mannen, niet drie! En ze lopen vrij rond in het vuur,' zei de koning. 'Er is niets met hen aan de hand. De vierde lijkt wel een engel!'
26De koning liep naar de deur van de oven. Hij riep: 'Sadrach, Mesach, Abednego, dienaren van de allerhoogste God! Kom er snel uit!'
=De drie mannen komen uit de oven
De mannen kwamen uit de vlammen tevoorschijn.27De belangrijkste bestuurders van het koninkrijk kwamen naar voren. Ze bekeken de mannen goed. Er was niets bijzonders aan hen te zien. Niets was verbrand, zelfs niet het haar op hun hoofd. En hun kleren waren nog heel. De mannen roken zelfs niet naar het vuur.
=Iedereen moet eerbied hebben voor God
28Toen zei de koning: 'Ik dank de God van Sadrach, Mesach en Abednego! Zij hebben niet geluisterd naar mijn bevelen, maar ze vertrouwden op hun God. Ze wilden zelfs hun leven geven. Ze wilden beslist niet voor een andere god buigen. Daarom stuurde hun God een engel om hen te redden.
29Ik zeg nu tegen alle volken op aarde: De God van Sadrach, Mesach en Abednego is de enige die mensen kan redden. Daarom moet iedereen met eerbied over hem spreken. Wie dat niet doet, laat ik in stukken hakken. En zijn huis zal helemaal afgebroken worden.'
30Toen gaf de koning de drie mannen nog meer macht in de provincie Babel.
=De tweede droom van de koning
=Nebukadnessar heeft een droom gehad
31Koning Nebukadnessar stuurde een brief naar alle volken op aarde. In de brief stond het volgende:
'Ik hoop dat het goed met u gaat.
32Ik wil u in deze brief vertellen wat ik meegemaakt heb. Er is namelijk een wonder gebeurd. Dat wonder heeft de allerhoogste God gedaan. 33Met zijn wonderen laat hij zien dat hij groot en machtig is. Hij is koning voor altijd, en zijn rijk zal altijd bestaan.
#4
1Dit is er gebeurd: Ik woonde in mijn prachtige paleis en had geen zorgen. 2Maar op een keer kreeg ik een angstige droom. Ik raakte erg in de war van wat ik gedroomd had.
=Daniël moet de droom uitleggen
3Daarom liet ik alle wijze mannen uit Babylonië bij mij komen om mijn droom uit te leggen. 4Toen ze er waren, vertelde ik hun mijn droom. Maar niemand kon zeggen wat die droom betekende.
5Als laatste kwam Daniël. Hij wordt ook wel Beltesassar genoemd, naar mijn eigen god. De heilige goden hebben hem bijzondere kennis gegeven. Ik vertelde hem mijn droom. 6Ik zei tegen hem: 'Daniël, jij bent wijzer dan alle anderen. Ik weet dat de heilige goden jou bijzondere kennis gegeven hebben. Niets is voor jou geheim. Zeg mij dan wat mijn droom betekent.
=De koning vertelt zijn droom
7Terwijl ik sliep, had ik de volgende droom. Ik zag een hoge boom midden op de aarde staan. 8De boom werd steeds groter en sterker. Hij werd zo hoog als de hemel. Overal op aarde was de boom te zien. 9Zijn bladeren waren prachtig en hij gaf veel vruchten, genoeg voor iedereen. De dieren vonden schaduw onder de boom, en de vogels maakten nesten in de takken. Alles wat leefde, kon van de vruchten van de boom eten.
10De droom ging verder. Ik zag een heilige engel uit de hemel naar beneden komen. 11Hij riep: 'Hak die boom om. Breek de takken af, haal het blad eraf en gooi de vruchten weg. Jaag de dieren onder de boom weg, en jaag ook de vogels van de takken. 12Maar laat een klein stuk van de boomstam staan. Zet hem vast in het gras met een ketting van ijzer en brons.
Laat de boomstam 's nachts buiten, ook al is het koud en nat. Hij moet gras eten, net als de wilde dieren.13Hij zal niet langer denken als een mens, maar hij zal denken als een dier. Dat zal zeven jaar duren.
14De heilige engelen hebben dat besluit genomen. Alle mensen moeten namelijk begrijpen dat de allerhoogste God over alles regeert. Hij bepaalt wie koning mag zijn. Hij kan iedereen koning maken. Zelfs iemand die onbelangrijk is.''
=Daniël schrikt van de droom
15Toen zei ik tegen Daniël: 'Dat heb ik allemaal in mijn droom gezien. Maar wat betekent mijn droom? De wijze mannen in mijn koninkrijk konden de droom niet uitleggen. Maar de heilige goden hebben jou bijzondere kennis gegeven. Jij kunt het wel!'
16Daniël schrok en wist niet wat hij moest zeggen. Maar ik zei tegen hem: 'Wees niet bang, Daniël. Wat vind je van mijn droom? Wat betekent die?'
=Daniël legt de droom uit
Toen zei Daniël: 'Ach koning, uw droom betekent niet veel goeds.17U zag een boom die steeds groter en sterker werd. Hij werd zo hoog als de hemel en hij was overal op aarde te zien. 18Zijn bladeren waren prachtig. De boom gaf veel vruchten, genoeg voor iedereen. De dieren lagen onder de boom en de vogels leefden tussen de takken. 19Die boom, dat bent u, koning! U bent machtig en sterk. Uw macht is groot, u regeert over de hele aarde.
20U zag ook een heilige engel uit de hemel komen. Die zei: 'Hak die boom om! Vernietig hem! Maar laat een klein stuk van de boomstam staan. Zet de stam vast in het gras met een ketting van ijzer en brons. Laat hem 's nachts buiten, ook al is het koud en nat. Laat hem leven zoals de wilde dieren. Dat zal zeven jaar duren.''
21Daniël zei: 'Dat betekent, koning, dat de allerhoogste God het volgende over u heeft besloten. 22Geen mens wil straks nog iets met u te maken hebben. U moet bij de dieren leven, en gras eten als een koe. U zult 's nachts buiten zijn, ook al is het koud en nat. Dat duurt zeven jaar. Dan zult u begrijpen dat de allerhoogste God over alles regeert, ook over koningen. Hij beslist zelf aan wie hij macht geeft.
23De engel zei dat er nog een klein stuk van de boomstam moest blijven staan. Dat betekent dat u weer koning kunt worden. Maar alleen als u toegeeft dat God alle macht heeft. 24Daarom hoop ik dat u de volgende raad wilt aannemen, koning. Doe voortaan wat God van u vraagt, doe geen slechte dingen meer. Wees goed voor de armen en geef hun wat ze nodig hebben. Dan zult u nog lang gelukkig zijn.'
=De droom komt uit
25Alles wat ik toen gedroomd heb, is ook gebeurd. 26Een jaar later wandelde ik op het platte dak van mijn paleis in Babel. 27Ik keek om me heen en riep: 'Wat is Babel toch een geweldige stad! Alles heb ik zelf laten bouwen. Kijk toch eens: echt een stad die past bij een beroemde koning zoals ik!'
28Terwijl ik nog aan het praten was, hoorde ik een stem uit de hemel: 'Luister, Nebukadnessar, jij zult niet langer koning zijn. 29Geen mens wil nog iets met jou te maken hebben. Je moet bij de dieren leven, en gras eten als een koe. Dat zal zeven jaar duren. Dan zul je begrijpen dat de allerhoogste God over alles regeert. Hij geeft macht aan wie hij wil.'
30Op dat ogenblik gebeurde met mij precies wat er gezegd was. Niemand wilde nog iets met mij te maken hebben. Ik begon gras te eten als een koe. Ik was 's nachts buiten, ook al was het koud en nat. Mijn haar werd even lang als de veren van een adelaar. Mijn nagels groeiden door. Mijn handen leken op de poten van een vogel.
=De koning krijgt zijn verstand terug
31Zeven jaren gingen voorbij. Toen keek ik omhoog naar de hemel. Op dat moment werd ik weer beter. Ik dankte de allerhoogste God, want hij verdient alle eer. Hij is de God die eeuwig leeft. Hij is koning en regeert voor altijd. 32De mensen op aarde zijn onbelangrijk. De grote God doet met mensen wat hij wil, net zoals met de engelen in de hemel. Hij laat zich door niemand tegenhouden en legt niet uit waarom hij iets doet.
33Toen ik beter was, werd ik weer koning. Ik werd weer belangrijk en de mensen hadden weer respect voor mij. Mijn hoogste en machtigste ambtenaren zochten mij weer op. Ik werd zelfs belangrijker en machtiger dan vroeger.
34Daarom geef ik alle eer aan God, de koning van de hemel. Alles wat hij doet, is goed. Wat hij ook beslist, hij heeft altijd gelijk. Sommige mensen vinden dat ze een hoge plaats verdiend hebben. Maar aan zulke mensen geeft hij juist een lage plaats.'
=Letters op de muur
=Koning Belsassar geeft een feest
#5
1Op een dag gaf koning Belsassar, de zoon van Nebukadnessar, een groot feest. Hij had duizend hoge ambtenaren gevraagd om te komen. De koning dronk veel wijn op het feest, 2en hij werd dronken. Hij zei: 'Ik bezit veel gouden en zilveren bekers uit de tempel van Jeruzalem. Die heeft mijn vader ooit meegenomen. Breng die bekers hier, dan gaan we daaruit drinken.'
3De bekers uit de tempel van Jeruzalem werden gehaald. En de koning, zijn belangrijkste ambtenaren en al zijn vrouwen dronken eruit. 4Tijdens het feest dankten ze hun goden van goud, zilver, brons, ijzer, hout en steen.
=Een hand schrijft op de muur
5Plotseling werd er een hand op de muur van de feestzaal zichtbaar. De vingers van die hand schreven iets op de witte muur. Het licht van de lamp scheen erop. Toen de koning de hand zag schrijven, 6werd hij wit van angst. Hij had geen kracht meer en kon niet meer op zijn benen staan. 7-8Hij schreeuwde dat de wijze mannen uit Babylonië bij hem moesten komen. Hij wilde van hen weten wat de letters betekenden, en wat hij moest doen.
Toen de wijze mannen allemaal gekomen waren, zei hij tegen hen: 'Wie van jullie kan die letters op de muur lezen? Wie kan mij zeggen wat daar staat? Wie dat kan, zal in mijn koninkrijk een belangrijke bestuurder worden. Ik zal hem een mooie, rode mantel en een gouden ketting geven.'
Maar niet één van de wijze mannen kon de letters lezen. Niemand kon zeggen wat er stond.9Toen werd koning Belsassar nog banger en zijn gezicht werd steeds witter. Zijn hoogste ambtenaren keken angstig toe.
=De koningin laat Daniël roepen
10De koningin hoorde het geschreeuw van de koning en zijn ambtenaren. Ze ging naar de feestzaal en zei: 'Koning, ik wens u een lang leven toe! Wees niet bang. U bent wit van schrik, maar dat is niet nodig. 11-12Want er is een man die van de heilige goden bijzondere kennis gekregen heeft. Hij is net zo verstandig en wijs als de goden. Hij begrijpt alles. Hij heeft zo veel kennis en verstand dat hij dromen kan uitleggen. Hij kan ook alle raadsels oplossen. En hij kan de dingen die niemand begrijpt, duidelijk maken.
Uw vader Nebukadnessar heeft hem nog gekend. Hij heeft hem de leiding gegeven over alle wijze mannen. Hij heet Daniël, maar uw vader noemde hem ook wel Beltesassar. U moet hem laten komen. Hij zal uitleggen wat er op de muur staat.'13Onmiddellijk werd Daniël bij de koning gebracht. De koning zei: 'Jij bent dus Daniël. En jij bent ooit door mijn vader in Juda gevangengenomen. 14Ik heb over je gehoord. Er wordt gezegd dat de heilige goden je bijzondere kennis gegeven hebben. Er wordt ook gezegd dat je verstandig en wijs bent.
15Zie je die letters op de muur? Ik heb mijn wijze mannen bij me laten komen om me te zeggen wat daar staat. Maar dat konden ze niet. 16Ik heb gehoord dat jij dingen die niemand begrijpt, kunt uitleggen. Daarom vraag ik je: Lees deze letters en zeg mij wat er staat. Dan zul je in mijn koninkrijk een heel belangrijke bestuurder worden. Dan zal ik je een mooie, rode mantel en een gouden ketting geven.'
=Daniël geeft de koning antwoord
17Daniël zei tegen de koning: 'Ik zal de letters voor u lezen en u zeggen wat er staat. Maar uw cadeaus mag u houden, of aan iemand anders geven. 18Luister, koning, de allerhoogste God gaf uw vader grote macht en eer. 19Daardoor werd uw vader heel machtig. Alle volken op aarde hadden veel respect voor hem. Als hij iemand wilde doden, dan deed hij dat. Als hij iemand in leven wilde laten, dan deed hij dat. Hij maakte mensen belangrijk als hij dat wilde. En hij maakte mensen onbelangrijk als hij dat wilde.
20Maar op een dag werd uw vader te trots. Hij vond dat hij beter en belangrijker was dan iedereen. Daarom mocht hij geen koning meer zijn. De mensen hadden geen respect meer voor hem. 21Geen mens wilde nog iets met hem te maken hebben. Hij kon alleen nog maar denken als een dier. Hij leefde bij de wilde ezels. Hij at gras als een koe. Hij lag 's nachts buiten in de kou.
Dat duurde zeven jaar. Toen moest hij toegeven dat de allerhoogste God macht heeft over alle koningen. God beslist wie koning is.22Belsassar, u bent Nebukadnessars zoon. U wist wat er met uw vader gebeurd is. Toch hebt u daar niets van geleerd. 23U hebt iets gedaan dat de Heer van de hemel niet goedvindt. U liet de bekers halen die in de tempel van de Heer horen. U hebt daaruit wijn gedronken. Uw hoogste ambtenaren en al uw vrouwen deden mee. En u dankte uw goden van zilver, goud, brons, ijzer, hout en steen. Dat zijn goden die niet kunnen zien en niet kunnen horen. Ze weten niets. Maar de God die u het leven gegeven heeft, dankt u niet. Hij is de God die altijd bepaalt wat er gebeurt!
24Daarom liet God die hand letters schrijven op de muur. 25Er staan vier woorden: 'Menee, menee, tekeel, oefarsien'. 26Die woorden hebben allemaal een betekenis. Menee betekent: geteld. God heeft de dagen van uw koningschap geteld. U mag niet langer koning zijn. 27Tekeel betekent: gewogen. God heeft u gewogen en u bent niet goed genoeg om koning te zijn. 28Oefarsien betekent: verdeeld. Uw koninkrijk wordt verdeeld tussen de Meden en de Perzen.'
=Koning Belsassar sterft
29Belsassar gaf opdracht om Daniël een mooie, rode mantel en een gouden ketting te geven. Zo werd Daniël een belangrijke bestuurder in het koninkrijk. Dat liet de koning overal bekendmaken.
30In diezelfde nacht werd Belsassar, de koning van de Babyloniërs, gedood.
#6
1Darius uit Medië werd de nieuwe koning. Hij was toen 62 jaar oud.
=Daniël in de leeuwenkuil
=Daniël wordt minister
2Koning Darius gaf 120 mannen de opdracht om zijn land te besturen. 3Hij nam ook drie speciale ministers in dienst. Zij moesten controleren of de 120 bestuurders alles deden zoals de koning het wilde. Eén van de ministers was Daniël.
4Door zijn grote wijsheid kon Daniël zijn werk goed doen. Hij deed het veel beter dan de andere ministers en bestuurders. Daarom wilde de koning aan Daniël de leiding geven over het hele Perzische rijk.
=Daniëls vijanden bedenken een wet
5De twee andere ministers en de 120 bestuurders probeerden iets te vinden wat Daniël verkeerd deed. Dan konden ze tegen de koning zeggen dat hij fouten maakte. Maar ze vonden niets. Daniël deed altijd wat hij moest doen. Hij deed nooit iets verkeerd, iedereen kon hem vertrouwen.
6Toen zeiden de ministers en de bestuurders tegen elkaar: 'Het is onmogelijk iets te vinden wat Daniël fout doet. We moeten dus iets anders bedenken. Iets wat te maken heeft met de wet van zijn God.'
7Ze gingen zo snel mogelijk naar koning Darius. Ze zeiden: 'Koning, wij wensen u een lang leven toe! 8Alle ministers, bestuurders en belangrijkste ambtenaren vinden dat er een nieuwe wet moet komen. En dit is die wet: 'Dertig dagen lang mogen de mensen alleen aan de koning iets vragen. Al die tijd is het verboden iets te vragen aan een ander mens of aan een god. En wie dat toch doet, wordt in een kuil met leeuwen gegooid.'
9Koning, u moet nu beslissen dat er zo'n wet komt. En u moet die wet opschrijven. Dan is het een wet die niet veranderd kan worden. Zoals alle wetten van de Meden en de Perzen.'
10Koning Darius deed wat de ministers en de bestuurders vroegen, en hij schreef de wet op.
=Daniël houdt zich niet aan de wet
11Toen Daniël hoorde over de nieuwe wet, ging hij naar huis. Eén van zijn kamers had ramen in de richting van Jeruzalem. Daar ging hij altijd bidden, iedere dag drie keer, voor een open raam. Ook op die dag knielde hij en bad hij tot zijn God. 12Op dat moment renden de mannen zijn huis binnen. En ze zagen dat Daniël aan het bidden was.
13Ze gingen direct naar de koning en zeiden: 'Koning, u hebt toch gezegd dat iedereen dertig dagen lang alleen aan u iets mag vragen? U hebt toch verboden ook maar iets te vragen aan een ander mens, of tot een god te bidden? Wie dat wel doet, moet toch in een kuil met leeuwen gegooid worden?'
De koning zei: 'Ja, dat heb ik gezegd. Het is een wet van Meden en Perzen. Daaraan kan niets veranderd worden.'14De mannen zeiden: 'Daniël, die man uit Juda, trekt zich niets aan van u en uw wet. Driemaal per dag knielt hij om tot zijn God te bidden!'
=Daniël wordt in de leeuwenkuil gegooid
15Toen de koning dat hoorde, schrok hij heel erg. En hij probeerde van alles te bedenken om Daniël te redden. De hele dag zocht hij naar een oplossing. 16Maar de mannen werden ongeduldig en zeiden: 'Koning, in dit land kan een wet niet veranderd worden. Het is een wet van Meden en Perzen. U hebt die wet zelf gemaakt.'
17Toen liet de koning Daniël halen. En Daniël werd in de kuil met leeuwen gegooid. Maar de koning zei tegen hem: 'Je zult gered worden door de God die jij zo trouw dient.' 18Met een steen werd de kuil afgesloten. De koning drukte met zijn zegelring een stempel op de steen. Het was het stempel van de koning en zijn ministers. Dat betekende dat niemand de steen mocht weghalen.
=De leeuwen doen niets
19De koning ging terug naar zijn paleis. Hij at niets en die nacht sliep hij niet. Hij kon alleen maar aan Daniël denken. 20De volgende dag stond de koning al vroeg op. Hij ging snel naar de kuil. 21Toen hij daar was, riep hij zenuwachtig: 'Daniël, dienaar van de levende God! Heeft je God, die jij zo trouw dient, je kunnen redden van de leeuwen?'
22Toen zei Daniël: 'Koning, ik wens u een lang leven toe! 23Mijn God heeft zijn engel gestuurd. De engel heeft ervoor gezorgd dat de leeuwen hun bek niet open konden doen. Ze hebben me niets gedaan. God weet dat ik onschuldig ben. En dat ik u niets aangedaan heb, koning.'
=Daniël wordt uit de kuil gehaald
24De koning was heel erg blij. Hij liet Daniël uit de kuil halen. Iedereen kon zien dat er niets met hem gebeurd was. Want hij had op zijn God vertrouwd.
25Toen gaf de koning opdracht om de vijanden van Daniël te grijpen. Zij werden samen met hun vrouwen en kinderen in de kuil gegooid. Nog voordat ze op de bodem lagen, hadden de leeuwen hen al opgegeten. Er bleef niets van hen over.
=Koning Darius schrijft een brief
26Daarna stuurde koning Darius een brief naar alle volken op aarde. Hij schreef:
'Ik hoop dat het goed met u gaat.27Vandaag geef ik het bevel dat de God van Daniël alle eer moet krijgen. Iedereen in mijn koninkrijk moet veel eerbied voor hem hebben. Want hij is de levende God, nu en altijd. Aan zijn macht komt geen einde. 28Hij redt mensen en bevrijdt hen. In de hemel en op aarde doet hij dingen die mensen niet kunnen begrijpen. Hij heeft Daniël gered van de leeuwen.'
29Het ging verder goed met Daniël tijdens de regering van Darius en de Perzische koning Cyrus.
=De dieren uit de zee
=Daniël krijgt een droom
#7
1Toen Belsassar één jaar koning van Babylonië was, kreeg Daniël een droom. Hij zag allerlei dingen in zijn slaap. Daarna schreef hij op wat hij gedroomd had. Dit is zijn verslag:
2'Vannacht had ik een droom. Ik zag een grote zee. De wind kwam van alle kanten en maakte hoge golven. 3Toen kwamen er vier grote dieren uit de zee. Ze leken niet op elkaar.
4Het eerste dier leek op een leeuw. Maar het had vleugels, net als een adelaar. Ik zag dat de vleugels van het dier uitgetrokken werden. Daarna werd het dier opgepakt en rechtop gezet. Toen stond het op twee benen, net als een mens. En het ging ook denken als een mens.
5Het tweede dier leek op een beer. Het stond half rechtop. Het had drie botten in zijn bek. Iemand zei tegen dat dier: 'Sta op en eet zo veel als je pakken kunt.'
6Het derde dier leek op een panter. Maar het had vier vleugels op zijn rug. En het had vier koppen. Dat dier kreeg veel macht.
7Daarna zag ik het vierde dier.
Het vierde dier maakte me bang, want het zag er verschrikkelijk uit. Het was geweldig sterk en had grote tanden van ijzer. Het at alles op. En wat er nog overbleef, trapte het dier met zijn poten kapot. Het zag er helemaal anders uit dan de eerste drie dieren. Het had tien hoorns.8Ik lette op de tien hoorns. Toen zag ik tussen die hoorns een nieuwe, kleine hoorn groeien. Drie van de oude hoorns moesten plaatsmaken voor de nieuwe. De nieuwe hoorn had ogen, net als een mens. Die hoorn had ook een mond, en de hoorn sprak vol trots over zichzelf.
=De dieren worden gestraft
9Toen zag ik dat er tronen neergezet werden. Er ging iemand op zitten die op een oude wijze man leek. Zijn kleren waren zo wit als sneeuw, en zijn haar leek op witte wol. Zijn troon was een wagen van vuur, met wielen van grote vlammen. 10Er kwam een rivier van vuur uit de grond, die voor hem uit stroomde. Duizenden engelen dienden hem, en miljoenen engelen stonden voor zijn troon.
Toen werden er boeken opengedaan. Ik hoorde dat de dieren straf kregen.11Ik keek naar het dier met de hoorn die zo trots over zichzelf sprak. Ik zag dat het dier doodgemaakt werd en in het vuur werd gegooid. 12Ook de andere dieren werden gestraft. Ze mochten nog wel een tijd blijven leven, maar ze hadden geen macht meer.
=Daniël ziet hoe iemand koning wordt
13Daarna zag ik in mijn droom nog iemand. Hij leek op een mens, en hij kwam op de wolken uit de hemel. Hij werd bij de oude wijze man gebracht, 14en die maakte hem koning. Alle volken op aarde moesten hem dienen. Aan zijn macht zou geen einde komen, zijn koninkrijk zou altijd blijven bestaan.
=Daniël vraagt wat de dieren betekenen
15Ik was erg onder de indruk van wat ik zag, en ik was erg geschrokken. 16Ik ging naar een engel die bij de troon stond. Ik vroeg hem wat alles betekende.
De engel zei:17'Die vier grote dieren zijn vier koninkrijken. Zij zullen na elkaar op de aarde bestaan. 18Maar daarna gaat het volk van de allerhoogste God voor altijd regeren.'
=De betekenis van het vierde dier
19Daarna wilde ik weten wat het vierde dier betekende. Want dat dier was anders dan de andere dieren. Het zag er verschrikkelijk uit met zijn ijzeren tanden en bronzen poten. Het dier at alles op, en wat er overbleef, trapte het met zijn poten kapot.
20Ik wilde ook weten wat de tien hoorns op zijn kop betekenden. En ik wilde weten wat de nieuwe hoorn betekende. Die hoorn werd groter dan alle andere en groeide op de plaats van de drie andere hoorns. Hij had ogen en een mond, en hij sprak vol trots over zichzelf. 21Ik had gezien dat die hoorn het volk van God aanviel en de strijd won. 22Maar toen was de oude wijze man gekomen. Hij bevrijdde het volk van God en gaf het alle macht op aarde.
23De engel zei: 'Het vierde dier is het vierde koninkrijk op aarde. Dat rijk zal anders zijn dan andere koninkrijken. Het zal alles op de hele aarde vernietigen.
=De betekenis van de tien hoorns
24De tien hoorns zijn tien koningen. Zij zullen in dat vierde koninkrijk heersen. Na hen zal er nog een koning heersen. Die zal heel anders zijn dan de andere tien. Die laatste koning zorgt ervoor dat er drie koningen verdwijnen. 25Hij zal zich verzetten tegen de allerhoogste God, en zijn heilige volk Israël onderdrukken. Hij zal proberen hun feestdagen en hun wetten te veranderen. Drieënhalf jaar zal hij macht over hen hebben.
26Dan begint de rechtszaak tegen die koning en wordt hij gestraft. Hij zal zijn macht kwijtraken, en hij zal voor altijd verdwijnen. 27Daarna zal het volk van God gaan regeren. Het zal de macht en de rijkdom van alle koninkrijken overnemen. Het zal regeren voor altijd. Alle machthebbers zullen het volk van God dienen en gehoorzamen.'
28Hier eindigt het verslag van mijn droom. Ik was bang geworden en ik was wit van schrik. Ik zal nooit vergeten wat ik gezien heb.'
=De ram en de bok
=Daniël krijgt weer een droom
#8
1Daniël schreef verder: 'Toen Belsassar drie jaar koning was, kreeg ik weer een droom. 2Ik zag mijzelf staan in Susa, de hoofdstad van de provincie Elam. Het was bij het Ulai-kanaal. 3Ik keek rond en zag een dier bij het kanaal staan. Het was een ram. De ram had twee sterke hoorns op zijn kop. De ene hoorn was groter dan de andere. De grootste hoorn was het laatst gegroeid.
4De ram gebruikte zijn hoorns om te vechten. Hij viel het westen, het noorden en het zuiden aan. Geen dier kon hem tegenhouden. Wie door hem gegrepen werd, was verloren. De ram deed wat hij wilde, en hij werd steeds sterker.
=Een bok valt de ram aan
5Ik bleef kijken. Ik zag uit het westen een ander dier komen. Dat was een bok. Hij had één heel grote hoorn op zijn kop. De bok rende zo hard dat hij de grond niet aanraakte. Hij rende 6naar de ram met de twee hoorns. Woedend 7sprong de bok tegen de kop van de ram op. Ik zag de twee hoorns van de ram afbreken. De ram kon niets meer terugdoen. De bok gooide hem op de grond en trapte hem overal. Niemand kon de ram nog redden.
8De bok werd steeds sterker. Maar toen zijn macht het grootst was, brak zijn grote hoorn af. Daarvoor in de plaats kwamen vier andere hoorns. De eerste wees naar het noorden, de tweede naar het oosten, de derde naar het westen en de vierde naar het zuiden.
=De bok krijgt een nieuwe hoorn
9Uit één van die hoorns groeide een kleine hoorn. Die hoorn groeide steeds verder. Hij groeide naar het zuiden en het oosten, en ook naar het mooiste land op aarde. 10De hoorn groeide zelfs naar de hemel. Daar viel hij de sterren aan. Hij gooide sommige sterren op aarde en trapte ze kapot.
11De hoorn werd nog groter. Hij verzette zich ook tegen God, de koning van de sterren. Hij verbood de offers die elke dag aan God gebracht werden. En hij had geen respect voor de heilige tempel, 12maar hij begon met zijn eigen godsdienst. Hij hield de mensen tegen die elke dag offers aan God kwamen brengen. Hij verzette zich tegen de wetten van God. Voor de ware godsdienst had hij geen respect. En alles wat hij wilde doen, lukte hem ook.
=Twee engelen praten over de droom
13Toen hoorde ik twee engelen praten over wat ik in de droom gezien had. De ene engel vroeg: 'Hoe lang zal dat allemaal duren? Wanneer mogen er weer offers gebracht worden? Hoe lang nog duurt het verzet tegen de wetten van God? Wanneer zal er weer respect zijn voor de tempel en de ware godsdienst?' 14De andere engel antwoordde: 'Nog 2300 dagen, dan mag de tempel weer gebruikt worden zoals hij bedoeld is.'
=Gabriël legt de droom uit
15Ik probeerde de droom te begrijpen. Plotseling zag ik iemand voor me die eruitzag als een man. Het was de engel Gabriël. 16En er klonk een stem over het Ulai-kanaal. Iemand riep: 'Gabriël, zorg ervoor dat hij de droom begrijpt.'
17-18Gabriël kwam vlak bij me staan. Ik schrok ervan en viel bewusteloos op de grond. De engel raakte me aan en hielp me overeind. Hij zei: 'Dit moet je weten, Daniël: de droom gaat over de toekomst. 19Ik zal je vertellen wat er dan gaat gebeuren: eens komt er een nieuwe tijd.
20Je zag een ram met twee hoorns. Dat zijn de koningen van de Meden en de Perzen. 21De bok is de koning van het Griekse rijk. De grote hoorn op zijn kop is de eerste koning van het Griekse rijk.
=Het Griekse rijk wordt verdeeld
22Je hebt gezien dat de grote hoorn afbrak. Er kwamen vier andere hoorns voor in de plaats. Uit dat ene koninkrijk ontstaan dus vier andere koninkrijken. Maar hun koningen zijn niet zo machtig. 23Zij zullen zich erg tegen God verzetten, maar aan hun koningschap komt een einde.
Er komt een andere koning die met niemand rekening houdt. Hij bedriegt iedereen24en daardoor krijgt hij veel macht. Hij doet verschrikkelijk slechte dingen. Hij is slechter dan alle andere koningen.
Alles wat hij wil doen, lukt hem ook. Hij vernietigt andere koningen. Ook het volk van God wordt zijn slachtoffer.25Hij is heel slim, met liegen bereikt hij zijn doel. Hij gaat zichzelf steeds belangrijker vinden. Hij zal veel mensen doden, op een moment dat niemand dat verwacht. Hij komt ook in opstand tegen God, de grootste van alle koningen. Maar God zal ervoor zorgen dat hij sterft.'
=Gabriël laat Daniël weer alleen
26Gabriël zei: 'Daniël, de droom die je had, vertelt de waarheid. Alles wat er gezegd is, gaat in de toekomst gebeuren. Maar zorg ervoor dat het geheim blijft.'
27Hierna was ik doodmoe, en ik werd ziek. Na een paar dagen ging ik weer voor de koning aan het werk. Maar ik was wel geschrokken van de droom. Ik begreep de droom niet.
=Het gebed van Daniël
=Daniël leest in de heilige boeken
#9
1Het Babylonische rijk kreeg een nieuwe koning. Het was Darius, de zoon van Xerxes, uit Medië. 2Toen Darius één jaar koning was, dacht ik na over wat ik gelezen had in de heilige boeken. Daar stond in dat er zeventig jaar lang geen mensen in Jeruzalem konden wonen. Dat had God tegen de profeet Jeremia gezegd.
=Daniël bidt tot God
3Ik was daar erg verdrietig over. Daarom trok ik rouwkleren aan en gooide ik zand over mijn hoofd. Ik wilde niet eten en niet drinken, en ik begon te bidden tot God, de Heer. 4In mijn gebed zei ik hoe schuldig we waren. Ik zei: 'Heer, u bent een grote en heilige God. U doet wat u beloofd hebt. U bent goed voor de mensen die van u houden, en die leven zoals u het wilt.
5Maar wij zijn fout geweest. We gingen tegen uw wetten in, en we gehoorzaamden u niet. We verzetten ons tegen u, en we deden niet wat u van ons vraagt. We hielden ons niet aan uw regels. 6U stuurde profeten naar de koningen van ons land en de leiders van ons volk. U stuurde ze naar de belangrijkste mannen van onze families, en naar ons allemaal. Maar niemand heeft naar uw profeten geluisterd.
=Iedereen heeft zich tegen God verzet
7Heer, wij kunnen u vertrouwen. Maar we zijn u niet trouw gebleven. Daarom durven we ons nu niet aan u te laten zien, niemand van ons. Niemand van de bewoners van Jeruzalem en Juda. Niemand van de Israëlieten die dichtbij wonen, of ver weg in landen waar u hen naartoe gestuurd hebt. 8Heer, we durven ons niet aan u te laten zien. Ook de koningen van ons land niet, en de leiders van ons volk, en de belangrijkste mannen van onze families. Want we zijn fout geweest.
9Toch wilt u ons helpen, Heer, onze God. U wilt ons vergeven. Ook al hebben wij ons tegen u verzet, 10en ook al hebben we niet naar u geluisterd. U stuurde de profeten naar ons toe. Ze zeiden dat we moesten leven zoals u het wilt, maar dat deden we niet.
=Israël is streng gestraft
11Niemand in Israël hield zich aan uw wetten. Niemand deed wat u van ons vroeg. We luisterden niet naar u. Daarom zijn we verschrikkelijk gestraft, en die straf verdienden we. U had ons gewaarschuwd, het stond al in de wet van uw dienaar Mozes. 12En u hebt gedaan wat u gezegd had. U hebt ons en onze leiders streng gestraft. Wat er met Jeruzalem gebeurd is, is een grote ramp. Zoiets is nog niet eerder gebeurd.
13In de wet van Mozes stond al dat dat zou gebeuren. Toch hebben we niet geprobeerd om het tegen te houden. We hadden ons slechte leven kunnen veranderen. We hadden aan u moeten denken. Dan zou u niet meer boos op ons geweest zijn.
14Heer, u hebt ons streng gestraft. Wat u doet, is goed. Toch hebben wij niet naar u geluisterd.
=Daniël vraagt God om hulp
15Heer, onze God, u hebt uw kracht laten zien toen u uw volk redde uit Egypte. Daardoor bent u over de hele wereld bekend. Maar wij hebben niet gedaan wat u vraagt. Wij hebben verkeerde dingen gedaan.
16Heer, u hebt laten zien dat wij u kunnen vertrouwen. Daarom vragen we u: Blijf niet langer zo verschrikkelijk kwaad op Jeruzalem. Het is uw stad, gebouwd op uw heilige berg! Maar nu lacht iedereen uw volk en uw stad uit. En dat is onze eigen schuld en de schuld van onze voorouders.
17Luister, God van Israël, luister naar mijn gebed. Zorg toch voor uw tempel die verwoest is. Doe het voor uzelf. 18Luister toch, dit is uw eigen stad. Kijk toch hoe kapot de muren en de huizen van Jeruzalem zijn!
Wij vragen dat niet omdat wij het zelf zo goed gedaan hebben. Maar wij vragen het omdat u altijd wilt helpen.19Heer, luister naar ons. Heer, vergeef ons. Heer, doe wat wij u vragen. Wacht niet langer, doe het nu! Doe het voor uzelf! Want het gaat om uw eigen stad en uw eigen volk.'
=Gabriël komt Gods plan uitleggen
20Zo zei ik tegen God hoe schuldig wij waren, ik en het volk van Israël. Ik vroeg de Heer, mijn God, om Jeruzalem niet te vergeten.
21Terwijl ik nog aan het spreken was, zag ik iemand op me afkomen. Het was Gabriël, de engel die ik eerder gezien had. Het was aan het eind van de middag. 22Gabriël zei: 'Daniël, ik ben gekomen om je alles duidelijk te maken. 23Toen je begon te bidden, heeft God al geantwoord. Want God houdt van jou. Daarom ben ik gekomen om zijn antwoord aan jou te vertellen. Let goed op en probeer te begrijpen wat ik je nu ga zeggen.
=Zeventig moeilijke weken
24God heeft besloten dat het zeventig weken slecht zal gaan met het volk en de heilige stad. Daarna is de straf voor hun fouten voorbij. Dan zullen ze altijd leven zoals God het wil. Wat de profeten voorspeld hebben, zal dan uitkomen. De tempel kan weer als een heilig gebouw gebruikt worden.
25Er is voorspeld dat Jeruzalem weer opgebouwd zal worden. Je kunt er zeker van zijn dat dat zal gebeuren. Maar eerst zullen er zeventig moeilijke weken komen. In de eerste zeven weken daarvan gaat er iemand regeren die door God uitgekozen is.
Daarna komen er 62 weken waarin de hele stad Jeruzalem opgebouwd zal worden. Maar het zal een moeilijke tijd zijn.
26-27Na die 62 weken wordt er iemand vermoord die door God uitgekozen is. En niemand zal hem helpen.
Dan gaat er een koning regeren die met een leger de stad en de tempel verwoest. Eén week lang zal die koning sterk zijn. Hij krijgt veel mensen aan zijn kant. Midden in die week verbiedt hij de mensen om offers te brengen. Hij zet dan een altaar van een afschuwelijke afgod in de tempel. Dat blijft daar staan totdat er iemand komt die het kapotmaakt. Want dat heeft God beslist.
Het leven van die koning zal eindigen in een ramp. Maar tot het einde van zijn leven zal er oorlog zijn. Alles wordt verwoest. Zo heeft God het beslist.''
=Een grote oorlog
=Daniël krijgt een boodschap van God
#10
1Toen Cyrus drie jaar koning was, kreeg Daniël een boodschap van God. Die boodschap ging over een grote oorlog die zeker zou komen. Ik dacht na over wat ik gehoord en gezien had.
=Daniël ziet een man bij de rivier
2Daniël schreef het volgende verslag:
'Drie weken lang had ik verdriet.3Ik wilde geen vlees of lekkere dingen eten. Ik dronk ook geen wijn en ik verzorgde mijn lichaam niet.
4Op de 24ste dag van de eerste maand stond ik bij de rivier de Tigris. 5Ik keek rond en zag een man in witte kleren. Om zijn middel had hij een gouden band. 6Zijn lichaam had de glans van een mooie edelsteen. Zijn gezicht gaf licht als de bliksem, en zijn ogen schitterden als vlammen. Zijn armen en voeten hadden een mooie glans, alsof ze van koper waren. Zijn stem klonk als het lawaai van een grote groep mensen.
=De man komt naar Daniël toe
7Alleen ik kon de man zien. De mannen die bij me waren, zagen niemand. Maar ze werden wel erg bang. Daarom renden ze weg en verdwenen ze. 8Ik bleef alleen achter.
De man die ik zag, maakte grote indruk op mij. Ik had opeens geen kracht meer. Mijn gezicht werd wit en ik kon niets meer.9Toen ik de man hoorde praten, viel ik bewusteloos op de grond. 10Maar de man raakte me aan, en ik probeerde op te staan. Ik zat op mijn knieën en steunde op mijn handen. 11Hij zei tegen mij: 'Daniël, God houdt van je. Daarom ben ik naar je toe gestuurd. Ga staan en luister naar wat ik zeg.'
Toen hij dat gezegd had, stond ik bevend op.12De man zei: 'Wees niet bang, Daniël. Jij hebt steeds geprobeerd om alles goed te begrijpen. Drie weken heb je bijna niets gegeten en gedronken. God heeft direct naar je gebed geluisterd en mij naar je toe gestuurd. Maar ik kon niet eerder komen. 13De engel die het Perzische rijk beschermt, hield me tegen, 21 dagen lang. Niemand hielp me. Pas op het laatst kreeg ik hulp van Michaël, één van de belangrijkste engelen.
14Nu ben ik bij je. Ik zal je uitleggen wat je gezien hebt. Want dat heeft te maken met wat er in de toekomst met je volk zal gebeuren.'
=De man geeft Daniël nieuwe kracht
15Terwijl de man tegen mij praatte, keek ik naar de grond. Ik kon niets zeggen. 16Toen raakte de man mijn lippen aan en meteen kon ik weer spreken. Ik zei tegen de man die voor me stond: 'Wat ik gezien heb, maakt me doodsbang. Ik heb geen kracht meer. 17Hoe kan ik met u spreken? Ik heb geen kracht meer en ik ben doodmoe.'
18De man raakte me nog een keer aan en gaf me weer kracht. 19Hij zei: 'Wees niet bang. God houdt van je. Het zal goed met je gaan. Wees sterk.' En terwijl hij met me praatte, voelde ik me sterk worden. Ik zei: 'Nu kunt u spreken. Want door u voel ik me sterker.'
=De toekomst is al opgeschreven
20-21Toen zei hij: 'Weet je waarom ik naar je toe gekomen ben? Ik moet je vertellen wat er gaat gebeuren. Dat is allemaal al opgeschreven, en zo zal het zeker gaan. Ik moet snel teruggaan om te vechten tegen de engel die Perzië beschermt. Als ik dat gedaan heb, moet ik vechten tegen de engel die het Griekse rijk beschermt. En er is niemand die mij zal helpen, behalve Michaël, de engel die Israël beschermt.
#11
1Ik heb de engel Michaël ook een keer geholpen. Dat was toen Darius uit Medië één jaar koning was.
2Maar nu zal ik vertellen over een grote oorlog. En wat ik je vertel, zal zeker gebeuren.
In Perzië zullen steeds nieuwe koningen de macht krijgen. De laatste koning zal de rijkste zijn van allemaal. Door zijn rijkdom krijgt hij veel macht. Dan zorgt hij ervoor dat iedereen in verzet komt tegen het Griekse rijk.3Het Griekse rijk krijgt daarna een moedige koning. Hij krijgt veel macht en hij kan doen wat hij wil. 4Maar hij regeert niet lang. Na zijn dood komt het Griekse rijk niet in het bezit van zijn kinderen. Het rijk zal niet meer zo sterk zijn, en het zal verdeeld worden in vier stukken: het Zuiden, het Noorden, het Oosten en het Westen.
=Het Zuiden en het Noorden werken samen
5De koning van het Zuiden zal machtig worden. Dan geeft hij zijn leger aan een man die sterker wordt dan hij. Die man wordt koning van het Noorden. Hij zal regeren over een groot gebied.
6Na een tijd zullen de koningen van het Zuiden en het Noorden besluiten om samen te werken. De dochter van de koning van het Zuiden trouwt met de koning van het Noorden. Dat huwelijk moet de twee landen bij elkaar brengen. Maar dat plan lukt niet. De prinses en haar man worden gedood. Ook de vrouwen die bij de prinses in dienst zijn, worden gedood. En op een bepaald moment wordt ook haar vader gedood.
=Het Zuiden begint een oorlog tegen het Noorden
7De broer van de prinses wordt dan koning van het Zuiden. Hij begint een oorlog tegen de koning van het Noorden en verovert de hoofdstad. Hij is de grote overwinnaar.
8Als hij teruggaat naar het Zuiden, neemt hij allerlei dingen van goud en zilver mee. Ook godenbeelden. Daarna laat hij de koning van het Noorden een tijd met rust.
=Het Noorden valt het Zuiden steeds aan
9Dan zal de koning van het Noorden een oorlog beginnen. Hij komt met zijn leger helemaal in het Zuiden. Maar hij moet zich met zijn leger ook weer terugtrekken.
10Na zijn dood gaan zijn zonen door met oorlog voeren. Twee keer trekken ze met grote legers naar het Zuiden. Ze komen bij een stad met sterke muren.
11Maar dan zal de koning van het Zuiden kwaad worden. Hij vecht terug. De koning van het Noorden heeft een groot leger, maar hij verliest toch. 12Duizenden soldaten worden gedood. De koning van het Zuiden zal heel trots zijn op zijn overwinning. Toch blijft hij niet zo machtig.
=Het Noorden wordt steeds sterker
13De koning van het Noorden zal een nieuw leger vormen. Dat leger wordt groter dan ooit. Na een paar jaar begint hij een oorlog met andere landen.
14Intussen zullen veel mensen zich tegen de koning van het Zuiden verzetten. Ook mensen van het Joodse volk gaan zich met geweld verzetten. Ze geloven dat ze daarmee doen wat een profeet vroeger voorspeld heeft. Maar het verzet mislukt.
15De koning van het Noorden gaat met zijn leger naar het Zuiden en komt bij een sterke stad. De koning van het Zuiden wil de stad beschermen. Hij laat zijn beste soldaten vechten, maar zij zijn niet sterk genoeg. 16De koning van het Noorden wint en kan doen wat hij wil. Hij kan zomaar het mooiste land op aarde binnengaan. Daar verwoest hij alles.
17Daarna maakt hij een plan om meer macht te krijgen in het Zuiden. Hij spreekt af dat zijn dochter mag trouwen met de koning van het Zuiden. Maar zijn plan mislukt.
=De koning van het Noorden verliest zijn macht
18Daarna maakt de koning van het Noorden een nieuw plan. Hij stuurt zijn leger naar de landen aan de Middellandse Zee. Maar daar houdt een sterk leger hem tegen. De koning van het Noorden kan niets terugdoen. Zo komt er een einde aan zijn geweld.
19Daarna stuurt hij zijn leger naar de belangrijkste steden in zijn eigen land. Maar ook daar verliest hij. Zijn macht is voorbij, en hij verdwijnt.
20De nieuwe koning van het Noorden wil zijn koninkrijk beroemd maken. Daarom vraagt hij van iedereen extra veel belasting. Maar na korte tijd zal die koning plotseling gedood worden. Niet door een soldaat in een gevecht, maar door iemand in het geheim.
=Het Noorden krijgt een slechte koning
21De volgende koning van het Noorden is het niet waard om koning te zijn. Hij hoort ook niet bij een koninklijke familie. Maar hij is heel slim en weet hoe hij aan de macht moet komen. Zo wordt hij koning.
22Hij houdt al zijn vijanden tegen. Hij laat ook de hogepriester in Jeruzalem vermoorden. 23Weinig mensen steunen hem, omdat hij al zijn vrienden bedriegt. Toch krijgt hij alle macht. 24Hij zal doen wat nog nooit iemand gedaan heeft. Hij gaat naar de grootste steden en de rijkste provincies. Hij steelt alles wat daar is, en verdeelt dat onder zijn vrienden. Maar hij kan dat maar een korte tijd doen.
=De slechte koning valt aan
25De slechte koning gaat met een groot leger naar het Zuiden. De koning van het Zuiden zorgt ook voor een sterk leger. Maar zijn eigen mensen laten zijn plan mislukken. 26Ze bedriegen hem, zodat zijn leger de strijd verliest en er veel soldaten sterven.
27Dan gaan de twee koningen met elkaar overleggen. Ze proberen elkaar te bedriegen, maar dat mislukt. Want God wil niet dat hun plannen nu al doorgaan.
28De koning van het Noorden gaat terug naar zijn land, met veel goud en zilver. Voordat hij in zijn land komt, vecht hij nog in Jeruzalem. Want hij haat Jeruzalem en de tempel.
=De offers worden verboden
29Later zal de slechte koning nog een keer met een leger naar het Zuiden gaan. Maar deze keer zal het anders aflopen. 30Want hij wordt aangevallen door Romeinse schepen. Hij wordt bang en gaat terug.
Als hij terugkomt, is hij verschrikkelijk kwaad. Daarom verbiedt hij de mensen om in de tempel tot God te bidden. Intussen is hij een vriend van mensen die geen respect hebben voor de heilige tempel.31Hij stuurt soldaten naar Jeruzalem. Die soldaten hebben ook geen respect voor de tempel. Ze zorgen ervoor dat de dagelijkse offers niet meer gebracht worden. En ze zetten het beeld van een afschuwelijke afgod in de tempel.
=Het volk van God moet lijden
32De slechte koning probeert de mensen van hun geloof af te brengen. Dat lukt bij de mensen die geen respect hebben voor de heilige tempel. Ze laten zich door de koning bedriegen. Alleen de mensen die trouw zijn aan God, blijven zich tegen de koning van het Noorden verzetten.
33Dan zullen wijze mensen laten zien wat goed is. Maar ze worden vervolgd. Ze komen in de gevangenis terecht, en hun bezittingen worden gestolen. 34Ze zijn steeds in gevaar. Veel mensen doen alsof ze het met de wijze mensen eens zijn. Maar er zijn maar een paar mensen die hen echt helpen.
35Sommige wijze mensen zullen veel moeten lijden. Maar daardoor wordt hun trouw aan God steeds groter. Dat lijden duurt tot de dag die God uitgekozen heeft.
=De slechte koning kiest een eigen god
36De koning van het Noorden zal doen wat hij zelf wil. Trots zegt hij dat hij belangrijker is dan de goden. En hij zegt slechte dingen over de allerhoogste God.
Het zal eerst een tijd goed met hem gaan. Maar dat is voorbij als God niet langer kwaad is op zijn volk. En die tijd zal zeker komen.37De koning van het Noorden voelt zich belangrijker dan de goden. Hij heeft voor geen enkele god respect. Niet voor de god van zijn voorouders. Ook niet voor de god tot wie vrouwen graag bidden. 38Hij kiest voor een andere, onbekende god: de god van de hoofdstad. Die bedankt hij met goud, zilver en edelstenen. 39Met hulp van die god strijdt hij tegen sterke steden. Hij behandelt de mensen die in zijn god geloven, met veel respect. Hij beloont hen met grote stukken land. Hij laat hen regeren over veel mensen.
=De slechte koning is sterker dan ooit
40Dan komt de dag die God uitgekozen heeft. De koningen van het Zuiden en het Noorden zullen met elkaar gaan vechten. De koning van het Noorden valt aan. Hij komt met snelle wagens, met soldaten op paarden en met schepen. Hij voert oorlog met veel landen, en steeds wint hij.
41De koning van het Noorden gaat met zijn leger ook naar het mooiste land op aarde. Daar worden veel mensen gedood. Maar de inwoners van Edom, van Moab en van een deel van Ammon worden niet gedood.
42De koning van het Noorden krijgt in veel landen de macht, ook in Egypte. 43Hij pakt de Egyptenaren alles af wat van goud of zilver is. Alles zal van hem zijn. En zelfs de Libiërs en de Nubiërs moeten doen wat hij wil.
=De slechte koning sterft
44Dan schrikt de slechte koning van berichten uit het Oosten en het Noorden. Hij begint tegen iedereen te vechten. Hij doodt iedereen die hij tegenkomt. 45Hij gaat met zijn leger naar het mooiste land op aarde. Maar op een plek tussen de Middellandse Zee en Jeruzalem sterft hij. En er is niemand die hem kan helpen.'
=De nieuwe tijd
=Er komt hulp voor het heilige volk
#12
1Daarna zei de man in de witte kleren tegen mij: 'Daniël, in die tijd komt er iemand om jouw volk te helpen. Dat is Michaël, de engel die Israël beschermt. Het zal een slechte tijd zijn. Geen volk op aarde heeft ooit zo'n slechte tijd meegemaakt. Maar van jouw volk worden er mensen gered. Hun namen staan in het boek van God.
2Veel van de mensen die al gestorven zijn, zullen weer gaan leven. Sommigen zullen dan voor altijd leven met God. Maar anderen zullen voor altijd gehaat worden, en hun leven zal verschrikkelijk zijn. 3Dan zijn de wijze mensen als een licht voor het volk, ze leren mensen om het goede te doen. Ze zullen schitteren als sterren aan de hemel.
4Daniël, je moet de dingen uit het boek van God geheimhouden. Veel mensen willen weten wat erin staat. Ze zullen er steeds meer van ontdekken. Maar het boek moet dicht blijven totdat het einde van de tijd gekomen is.'
=Daniël ziet nog twee andere mannen
5Toen zag ik plotseling twee andere mannen. De ene stond vlak bij mij. De andere stond aan de overkant van de rivier de Tigris. 6Eén van hen praatte met de man in de witte kleren die iets verderop stond. Hij vroeg: 'Wanneer komt er een eind aan die wonderlijke gebeurtenissen?'
7Toen zei de man in de witte kleren: 'Dit zeg ik je namens de God die altijd leeft: Na drieënhalf jaar zal aan al die dingen een einde komen. Dan zal het heilige volk niet langer meer lijden. Dat is zeker!'
=Daniël vraagt hoe het einde zal zijn
8Ik hoorde wat de man in de witte kleren zei, maar ik begreep het niet. Ik vroeg: 'Heer, hoe zullen al die dingen aflopen?' 9Hij antwoordde: 'Dat mag je niet weten, Daniël. Het boek blijft dicht. Wat erin staat, is geheim totdat het einde gekomen is. 10Veel mensen zullen een moeilijke tijd meemaken. Sommigen zullen dan laten zien dat ze bij Gods volk horen. Anderen niet. Mensen die zich altijd tegen God verzet hebben, zullen niet begrijpen wat God bedoelt. Alleen wijze mensen zullen het begrijpen.
11Er zal een dag komen waarop de dagelijkse offers niet meer gebracht mogen worden. Dan zal het beeld van een andere god in de tempel gezet worden.
Dat zal 1290 dagen zo blijven.12Dan maakt God de mensen gelukkig die volhouden tot die slechte tijd voorbij is. Die tijd duurt 1335 dagen.
13Maar, Daniël, je moet nu gaan. Als je sterft, zul je rust vinden in je graf. Maar als het einde komt, zul je weer gaan leven. Dan zal God je geven wat hij voor jou bestemd heeft.''
