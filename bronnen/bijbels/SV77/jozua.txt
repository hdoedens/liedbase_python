
=God beveelt Jozua Israël naar Kanaän te geleiden
#1
1Het geschiedde nu, na de dood van Mozes, de knecht des Heeren, dat de Heere tot Jozua, de zoon van Nun, de dienaar van Mozes, sprak, zeggende:
2Mijn knecht Mozes is gestorven; zo maak u nu op, trek over deze Jordaan, gij en al dit volk, tot het land, dat Ik hun, de kinderen Israëls, geef.
3Elke plaats, waarop uw voetzool treden zal, heb Ik u gegeven, zoals Ik tot Mozes gesproken heb.
4Van de woestijn en deze Libanon af tot aan de grote rivier, de rivier Frath, het ganse land der Hethieten, en tot aan de grote zee, tegen de ondergang der zon, zal uw gebied zijn.
5Niemand zal voor uw aangezicht bestaan al de dagen van uw leven; zoals Ik met Mozes geweest ben, zal Ik met u zijn; Ik zal u niet begeven, en zal u niet verlaten.
6Wees sterk en heb goede moed! want gij zult dit volk dat land erfelijk doen bezitten, dat Ik hun vaderen heb gezworen hun te geven.
7Alleen, wees sterk en heb zeer goede moed, dat gij waarneemt te doen naar de ganse wet, die Mozes, Mijn knecht, u geboden heeft, en wijk daarvan niet, ter rechter- noch ter linkerhand, opdat gij verstandig handelt alom, waar gij zult gaan;
8Dat het boek van deze wet niet wijke van uw mond, maar overleg het dag en nacht, opdat gij waarneemt te doen naar alles, wat daarin geschreven is; want alsdan zult gij uw wegen voorspoedig maken, en alsdan zult gij verstandig handelen.
9Heb Ik het u niet bevolen? wees sterk en heb goede moed, en verschrik niet, en ontzet u niet; want de Heere, uw God, is met u alom, waar gij heengaat.
=Jozua geeft bevel tot de overtocht
10Toen gebood Jozua de ambtlieden des volks, zeggende:
11Gaat door het midden van de legerplaats, en beveelt het volk, zeggende: Bereidt teerkost voor u; want binnen nog drie dagen zult gij over deze Jordaan gaan, dat gij ingaat, om te erven het land, dat de Heere, uw God, u geeft om te beërven.
12En Jozua sprak tot de Rubenieten en Gadieten, en de halve stam van Manasse, zeggende:
13Gedenkt aan het woord, dat Mozes, de knecht des Heeren, u geboden heeft, zeggende: De Heere, uw God, geeft u rust, en Hij geeft u dit land;
14Laat uw vrouwen, uw kleine kinderen, en uw vee blijven in het land, dat Mozes u aan deze zijde van de Jordaan gegeven heeft; maar gij zult gewapend optrekken, voor het aangezicht van uw broeders, alle strijdbare helden, en zult hen helpen;
15Totdat de Heere uw broeders rust geeft, als u, en dat zij ook erfelijk bezitten het land, dat de Heere, uw God, hun geeft; alsdan zult gij weerkeren tot het land van uw erfenis, en zult het erfelijk bezitten, dat Mozes, de knecht des Heeren, u gegeven heeft, aan deze zijde van de Jordaan, tegen de opgang der zon.
16Toen antwoordden zij Jozua, zeggende: Al wat gij ons geboden hebt, zullen wij doen, en alom, waar gij ons zenden zult, zullen wij gaan.
17Gelijk wij in alles naar Mozes hebben gehoord, alzo zullen wij naar u horen; alleen, dat de Heere, uw God, met u zij, zoals Hij met Mozes geweest is!
18Alle man, die uw mond weerspannig wezen zal, en uw woorden niet horen zal in alles, wat gij hem gebieden zult, die zal gedood worden, alleen, wees sterk en heb goede moed!
=Verspieders van het land Kanaän en Jericho. Rachab
#2
1Jozua nu, de zoon van Nun, had twee mannen, die heimelijk verspieden zouden, gezonden van Sittim, zeggende: Gaat heen, bezichtigt het land en Jericho. Zij dan gingen, en kwamen in het huis van een vrouw, een hoer, wier naam was Rachab, en zij sliepen daar.
2Toen werd aan de koning te Jericho geboodschapt, zeggende: Zie, in deze nacht zijn hier mannen gekomen van de kinderen Israëls, om dit land te doorzoeken.
3Daarom zond de koning van Jericho tot Rachab, zeggende: Breng de mannen uit, die tot u gekomen zijn, die in uw huis gekomen zijn; want zij zijn gekomen, om het ganse land te doorzoeken.
4Maar die vrouw had die beide mannen genomen, en zij had hen verborgen; en zeide aldus: Er zijn mannen tot mij gekomen, maar ik wist niet, van waar zij waren.
5En het geschiedde, als men de poort zou sluiten, toen het duister was, dat die mannen uitgingen; ik weet niet, waarheen die mannen gegaan zijn; jaagt hen haastig na, want gij zult ze achterhalen.
6Maar zij had hen op het dak doen klimmen, en zij had hen verstoken onder de vlasstoppels, die door haar op het dak geschikt waren.
7Die mannen nu joegen hen na op de weg van de Jordaan, tot aan de veren; en men sloot de poort toe, nadat zij uitgegaan waren, die hen najoegen.
8Eer zij nu sliepen, zo klom zij op tot hen, op het dak.
9En zij sprak tot die mannen: Ik weet, dat de Heere u dit land gegeven heeft, en dat uw verschrikking op ons gevallen is, en dat al de inwoners van dit land voor uw aangezicht gesmolten zijn.
10Want wij hebben gehoord, dat de Heere de wateren van de Schelfzee uitgedroogd heeft voor uw aangezicht, toen gij uit Egypte gingt; en wat gij aan de twee koningen der Amorieten, Sihon en Og, gedaan hebt, die op gene zijde van de Jordaan waren, die gij verbannen hebt.
11Toen wij het hoorden, zo versmolt ons hart, en er bestaat geen moed meer in iemand, vanwege uw tegenwoordigheid; want de Heere, uw God, is een God boven in de hemel, en beneden op de aarde.
12Nu dan, zweert mij toch bij de Heere, daar ik weldadigheid aan u gedaan heb, dat gij ook weldadigheid doen zult aan het huis mijns vaders, en geeft mij een waarteken,
13Dat gij mijn vader en mijn moeder in het leven zult behouden, alsook mijn broeders en mijn zusters, met alles, wat zij hebben; en dat gij onze zielen van de dood redden zult.
14Toen spraken die mannen tot haar: Onze ziel zij voor u om te sterven, indien gij deze onze zaak niet te kennen geeft; het zal dan geschieden, wanneer de Heere ons dit land geeft, zo zullen wij aan u weldadigheid en trouw bewijzen.
15Zij liet hen dan neer met een zeel door het venster; want haar huis was op de stadsmuur; en zij woonde op de muur.
16En zij zeide tot hen: Gaat op het gebergte, opdat niet misschien de vervolgers u ontmoeten, en verbergt u aldaar drie dagen, totdat de vervolgers weergekeerd zullen zijn; en gaat daarna uw weg.
17Ook zeiden die mannen tot haar: Wij zullen onschuldig zijn aan deze uw eed, die gij ons hebt doen zweren;
18Zie, wanneer wij in het land komen, zo zult gij dit snoer van scharlakendraad aan het venster binden, waardoor gij ons zult neergelaten hebben; en gij zult tot u in het huis vergaderen uw vader, en uw moeder, en uw broeders, en het ganse huisgezin van uw vader.
19Zo zal het geschieden, al wie uit de deuren van uw huis naar buiten gaan zal, zijn bloed zij op zijn hoofd, en wij zullen onschuldig zijn; maar al wie bij u in het huis zijn zal, diens bloed zij op ons hoofd, indien een hand tegen hem zijn zal!
20Maar indien gij deze onze zaak te kennen zult geven, zo zullen wij onschuldig zijn aan uw eed, die gij ons hebt doen zweren.
21Zij nu zeide: Het zij alzo naar uw woorden. Toen liet zij hen gaan; en zij gingen heen; en zij bond het scharlakensnoer aan het venster.
22Zij dan gingen heen, en kwamen op het gebergte, en bleven aldaar drie dagen, totdat de vervolgers weergekeerd waren; want de vervolgers hadden hen op heel de weg gezocht, maar niet gevonden.
23Alzo keerden die twee mannen weer, en gingen af van het gebergte, en voeren over, en kwamen tot Jozua, de zoon van Nun; en zij vertelden hem al wat hun wedervaren was.
24En zij zeiden tot Jozua: Voorzeker, de Heere heeft dat ganse land in onze handen gegeven; want ook zijn al de inwoners des lands voor onze aangezichten gesmolten.
=Jozua's doortocht door de Jordaan
#3
1Jozua dan maakte zich des morgens vroeg op, en zij reisden van Sittim, en kwamen tot aan de Jordaan, hij en al de kinderen Israëls; en zij vernachtten aldaar, eer zij overtrokken.
2En het geschiedde, dat de ambtlieden, op het einde van drie dagen, door het midden van de legerplaats gingen;
3En zij geboden het volk, zeggende: Wanneer gij de ark van het verbond van de Heere, uw God, ziet, en de Levietische priesters die dragende, trekt gij ook op van uw plaats, en volgt haar na;
4Dat er nochtans ruimte zij tussen u en tussen haar, bij de twee duizend ellen in de maat; en nadert tot haar niet; opdat gij die weg weet, die gij gaan zult; want gij zijt door die weg niet gegaan gisteren en eergisteren.
5Jozua zeide ook tot het volk: Heiligt u! want morgen zal de Heere wonderheden in het midden van u doen.
6Desgelijks sprak Jozua tot de priesters, zeggende: Neemt de ark des verbonds op, en gaat door voor het aangezicht van dit volk. Zij dan namen de ark des verbonds op, en zij gingen voor het aangezicht van het volk.
7Want de Heere had tot Jozua gezegd: Deze dag zal Ik beginnen u groot te maken voor de ogen van gans Israël, opdat zij weten, dat Ik met u zijn zal, zoals Ik met Mozes geweest ben.
8Gij dan zult de priesters, die de ark des verbonds dragen, gebieden, zeggende: Wanneer gij komt tot aan het uiterste van het water van de Jordaan, staat stil in de Jordaan.
9Toen zeide Jozua tot de kinderen Israëls: Nadert herwaarts, en hoort de woorden van de Heere, uw God.
10Verder zeide Jozua: Hieraan zult gij bekennen, dat de levende God in het midden van u is, en dat Hij volkomen voor uw aangezicht uitdrijven zal de Kanaänieten, en de Hethieten, en de Hevieten, en de Ferezieten, en de Girgazieten, en de Amorieten en de Jebusieten.
11Ziet, de ark des verbonds van de Heere der ganse aarde gaat door voor uw aangezicht in de Jordaan.
12Nu dan, neemt gij u twaalf mannen uit de stammen Israëls, uit iedere stam een man;
13Want het zal geschieden, met dat de voetzolen van de priesters, die de ark van de Heere, de Heere der ganse aarde, dragen, in het water van de Jordaan zullen rusten, zo zullen de wateren van de Jordaan afgesneden worden, te weten de wateren, die van boven afvlieten, en zij zullen op een hoop blijven staan.
14En het geschiedde, toen het volk vertrok uit zijn tenten, om over de Jordaan te gaan, zo droegen de priesters de ark des verbonds voor het aangezicht van het volk.
15En toen zij, die de ark droegen, tot aan de Jordaan gekomen waren, en de voeten van de priesters, die de ark droegen, ingedompeld waren in het uiterste van het water (de Jordaan nu was vol al de dagen van de oogst aan al haar oevers);
16Zo stonden de wateren, die van boven afkwamen; zij rezen op een hoop, zeer ver van de stad Adam af, die ter zijde van Zarthan ligt; en die naar de zee van het vlakke veld, te weten de Zoutzee, afliepen, die vergingen, zij werden afgesneden. Toen trok het volk over, tegenover Jericho.
17Maar de priesters, die de ark van het verbond des Heeren droegen, stonden steevast op het droge, in het midden van de Jordaan; en gans Israël ging over op het droge, totdat al het volk geëindigd had door de Jordaan te trekken.
=De twaalf gedenkstenen opgericht
#4
1Het geschiedde nu, toen al het volk geëindigd had over de Jordaan te trekken, dat de Heere tot Jozua sprak, zeggende:
2Neemt gij u twaalf mannen uit het volk, uit elke stam een man.
3En gebiedt hun, zeggende: Neemt voor u op, van hier uit het midden van de Jordaan, uit de standplaats van de voeten der priesters, en bereidt twaalf stenen, en brengt ze met u over, en stelt ze in het nachtleger, waar gij deze nacht zult vernachten.
4Jozua dan riep die twaalf mannen, die hij had doen aanstellen van de kinderen Israëls, uit elke stam een man.
5En Jozua zeide tot hen: Gaat over voor de ark van de Heere, uw God, midden in de Jordaan; en heft u een ieder een steen op zijn schouder, naar het getal van de stammen van de kinderen Israëls;
6Opdat dit een teken zij onder u; wanneer uw kinderen morgen vragen zullen, zeggende: Wat zijn u deze stenen?
7Zo zult gij tot hen zeggen: Omdat de wateren van de Jordaan zijn afgesneden geweest voor de ark van het verbond des Heeren; toen zij trok door de Jordaan, werden de wateren van de Jordaan afgesneden; zo zullen deze stenen de kinderen Israëls ter gedachtenis zijn tot in eeuwigheid.
8De kinderen Israëls nu deden alzo, zoals Jozua geboden had; en zij namen twaalf stenen op midden uit de Jordaan, zoals de Heere tot Jozua gesproken had, naar het getal van de stammen van de kinderen Israëls; en zij brachten ze met zich over naar het nachtleger, en stelden ze aldaar op.
9Jozua richtte ook twaalf stenen op, midden in de Jordaan, op de standplaats van de voeten der priesters, die de ark des verbonds droegen; en zij zijn daar tot op deze dag.
10De priesters nu, die de ark droegen, stonden midden in de Jordaan, totdat alle dingen volbracht waren, die de Heere Jozua geboden had het volk aan te zeggen, naar al wat Mozes Jozua geboden had. En het volk haastte zich, en het trok over.
11En het geschiedde, toen al het volk geëindigd had over te gaan, toen ging de ark des Heeren over, en de priesters voor het aangezicht van het volk.
12En de kinderen van Ruben, en de kinderen van Gad, alsook de halve stam van Manasse, trokken gewapend voor het aangezicht van de kinderen Israëls, zoals Mozes tot hen gesproken had.
13Omtrent veertig duizend toegeruste krijgsmannen trokken er voor het aangezicht des Heeren ten strijde, naar de vlakke velden van Jericho.
14Te dien dage maakte de Heere Jozua groot voor de ogen van het ganse Israël; en zij vreesden hem, zoals zij Mozes gevreesd hadden, al de dagen van zijn leven.
15De Heere dan sprak tot Jozua, zeggende:
16Gebied de priesters, die de ark der getuigenis dragen, dat zij uit de Jordaan opklimmen.
17Toen gebood Jozua de priesters, zeggende: Klimt op uit de Jordaan.
18En het geschiedde, toen de priesters, die de ark van het verbond des Heeren droegen, uit het midden van de Jordaan opgeklommen waren, en de voetzolen der priesters tot op het droge getrokken waren; zo keerden de wateren van de Jordaan weer in hun plaats, en gingen als gisteren en eergisteren aan al haar oevers.
=Oprichting van de stenen te Gilgal
19Het volk nu was de tiende van de eerste maand uit de Jordaan opgeklommen; en zij legerden zich te Gilgal, aan het oosteinde van Jericho.
20En Jozua richtte die twaalf stenen te Gilgal op, die zij uit de Jordaan genomen hadden.
21En hij sprak tot de kinderen Israëls, zeggende: Wanneer uw kinderen morgen hun vaderen vragen zullen, zeggende: Wat zijn deze stenen?
22Zo zult gij het uw kinderen te kennen geven, zeggende: Op het droge is Israël door deze Jordaan gegaan.
23Want de Heere, uw God, heeft de wateren van de Jordaan voor uw aangezichten doen uitdrogen, totdat gij er waart doorgegaan; zoals de Heere, uw God, aan de Schelfzee gedaan heeft, die Hij voor ons aangezicht heeft doen uitdrogen, totdat wij daardoor gegaan waren;
24Opdat alle volken der aarde de hand des Heeren kennen zouden, dat zij sterk is; opdat gij de Heere, uw God, vreest te allen dage.
#5
1En het geschiedde, toen al de koningen der Amorieten, die aan deze zijde van de Jordaan westwaarts, en al de koningen der Kanaänieten, die aan de zee waren, hoorden, dat de Heere de wateren van de Jordaan had uitgedroogd, voor het aangezicht van de kinderen Israëls, totdat wij daardoor gegaan waren; zo versmolt hun hart, en er was geen moed meer in hen, voor het aangezicht van de kinderen Israëls.
=Besnijdenis door Jozua te Gilgal
2In die tijd sprak de Heere tot Jozua: Maak u stenen messen, en besnijd weer de kinderen Israëls ten tweeden male.
3Toen maakte Jozua zich stenen messen, en besneed de kinderen Israëls op de heuvel der voorhuiden.
4Dit nu was de oorzaak, waarom Jozua hen besneed: al het volk, dat uit Egypte getrokken was, de manspersonen, alle krijgslieden, waren gestorven in de woestijn, op de weg, nadat zij uit Egypte getrokken waren.
5Want al het volk, dat er uittrok, was besneden; maar al het volk, dat geboren was in de woestijn op de weg, nadat zij uit Egypte getrokken waren, hadden zij niet besneden.
6Want de kinderen Israëls wandelden veertig jaren in de woestijn, totdat vergaan was het ganse volk der krijgslieden, die uit Egypte gegaan waren; die de stem des Heeren niet gehoorzaam geweest waren, aan wie de Heere gezworen had, dat Hij hun niet zou laten zien het land, dat de Heere hun vaderen gezworen had ons te zullen geven, een land vloeiende van melk en honing.
7Maar hun zonen heeft Hij in hun plaats gesteld; die heeft Jozua besneden, omdat zij de voorhuid hadden; want zij hadden hen op de weg niet besneden.
8En het geschiedde, toen men een einde gemaakt had met al dat volk te besnijden, zo bleven zij in hun plaats in het leger, totdat zij genezen waren.
9Verder sprak de Heere tot Jozua: Heden heb Ik de smaad van Egypte van u afgewenteld; daarom noemde men de naam van die plaats Gilgal, tot op deze dag.
=Het pascha in Kanaän
10Terwijl de kinderen Israëls te Gilgal gelegerd lagen, zo hielden zij het pascha op de veertiende dag van die maand, in de avond, op de vlakke velden van Jericho.
11En zij aten van het overjarige koren van het land, de volgende dag van het pascha, ongezuurde broden en gerooste aren, juist op die zelfde dag.
12En het Manna hield op de volgende dag, nadat zij van het overjarige koren van het land gegeten hadden; en de kinderen Israëls hadden geen Manna meer, maar zij aten in dat jaar van de inkomst van het land Kanaän.
=Jozua ziet een verschijning
13Voorts geschiedde het, toen Jozua bij Jericho was, dat hij zijn ogen ophief, en zag toe, en ziet, er stond een Man tegenover hem, Die een uitgetrokken zwaard in Zijn hand had. En Jozua ging tot Hem, en zeide tot Hem: Zijt Gij van ons, of van onze vijanden?
14En Hij zeide: Neen, maar Ik ben de Vorst van het heer des Heeren: Ik ben nu gekomen! Toen viel Jozua op zijn aangezicht ter aarde en aanbad, en zeide tot Hem: Wat spreekt mijn Heere tot Zijn knecht?
15Toen zeide de Vorst van het heer des Heeren tot Jozua: Trek uw schoenen af van uw voeten; want de plaats, waarop gij staat, is heilig. En Jozua deed alzo.
=Verwoesting van Jericho. Rachab gespaard
#6
1(Jericho nu sloot de poorten toe, en was gesloten, voor het aangezicht van de kinderen Israëls; er ging niemand uit, en er ging niemand in.)
2Toen zeide de Heere tot Jozua: Zie, Ik heb Jericho met zijn koning en strijdbare helden in uw hand gegeven.
3Gij dan allen, die krijgslieden zijt, zult rondom de stad gaan, de stad omringende eenmaal; alzo zult gij doen zes dagen lang.
4En zeven priesters zullen zeven ramsbazuinen dragen, voor de ark; en gij zult op de zevende dag zevenmaal om de stad gaan; en de priesters zullen met de bazuinen blazen.
5En het zal geschieden, als men langzaam met de ramshoorn blaast, als gij het geluid van de bazuin hoort, zo zal al het volk juichen met een groot gejuich; dan zal de stadsmuur onder zich vallen, en het volk zal daarin klimmen, een ieder tegenover zich.
6Toen riep Jozua, de zoon van Nun, de priesters, en zeide tot hen: Draagt de ark des verbonds, en dat zeven priesters zeven ramsbazuinen dragen, voor de ark des Heeren.
7En tot het volk zeide hij: Trekt door en gaat rondom deze stad; en wie toegerust is, die ga door voor de ark des Heeren.
8En het geschiedde, gelijk Jozua tot het volk gesproken had, zo gingen de zeven priesters, dragende zeven ramsbazuinen, voor het aangezicht des Heeren; zij trokken door en bliezen met de bazuinen; en de ark van het verbond des Heeren volgde hen na;
9En wie toegerust was, ging voor het aangezicht van de priesters, die de bazuinen bliezen; en de achterhoede volgde de ark na, terwijl men ging en blies met de bazuinen.
10Jozua nu had het volk geboden, zeggende: Gij zult niet juichen, ja, gij zult uw stem niet laten horen, en geen woord zal er uit uw mond uitgaan, tot op de dag, wanneer ik tot u zeggen zal: Juicht! dan zult gij juichen.
11En hij deed de ark des Heeren rondom de stad gaan, omringende die eenmaal; toen kwamen zij weer in de legerplaats, en vernachtten in de legerplaats.
12Daarna stond Jozua des morgens vroeg op, en de priesters droegen de ark des Heeren.
13En de zeven priesters, dragende de zeven ramsbazuinen voor de ark des Heeren, gingen voort, en bliezen met de bazuinen; en de toegerusten gingen voor hun aangezichten, en de achterhoede volgde de ark des Heeren na, terwijl men ging en blies met de bazuinen.
14Alzo gingen zij eenmaal rondom de stad op de tweede dag; en zij keerden weer in de legerplaats. Alzo deden zij zes dagen lang.
15En het geschiedde op de zevende dag, dat zij zich vroeg opmaakten, met het opgaan van de dageraad, en zij gingen rondom de stad, naar die wijze, zevenmaal; alleen op die dag gingen zij zevenmaal rondom de stad.
16En het geschiedde ten zevenden male, toen de priesters met de bazuinen bliezen, dat Jozua tot het volk sprak: Juicht, want de Heere heeft u de stad gegeven!
17Doch deze stad zal de Heere verbannen zijn, zij en al wat daarin is; alleen zal de hoer Rachab levend blijven, zij en allen, die met haar in het huis zijn, omdat zij de boden, die wij uitgezonden hadden, verborgen heeft.
18Alleen, dat gij u wacht van het verbannene, opdat gij u misschien niet verbant, door te nemen van het verbannene, en het leger van Israël niet stelt tot een ban, noch dat beroert.
19Maar al het zilver en goud, en de koperen en ijzeren vaten, zullen de Heere heilig zijn; tot de schat des Heeren zullen zij komen.
20Het volk dan juichte, toen zij met de bazuinen bliezen; en het geschiedde, toen het volk het geluid van de bazuin hoorde, zo juichte het volk met een groot gejuich; en de muur viel onder zich, en het volk klom in de stad, een ieder tegenover zich, en zij namen de stad in.
21En zij verbanden alles, wat in de stad was, van de man tot de vrouw toe, van het kind tot de oude, en tot de os, en het klein vee, en de ezel, door de scherpte des zwaards.
22Jozua nu zeide tot de twee mannen, de verspieders van het land: Gaat in het huis van de vrouw, de hoer, en brengt die vrouw van daar uit, met al wat zij heeft, zoals gij haar gezworen hebt.
23Toen gingen de jongelingen, de verspieders, daarin en brachten er Rachab uit, en haar vader, en haar moeder, en haar broeders, en al wat zij had; ook brachten zij uit al haar huisgezinnen, en zij stelden hen buiten de legerplaats van Israël.
24De stad nu verbrandden zij met vuur, en al wat daarin was; alleen het zilver en goud, alsook de koperen en ijzeren vaten, gaven zij tot de schat van het huis des Heeren.
25Dus liet Jozua de hoer Rachab leven, en het huisgezin van haar vader, en al wat zij had; en zij heeft gewoond in het midden van Israël tot op deze dag, omdat zij de boden verborgen had, die Jozua gezonden had, om Jericho te verspieden.
=Jericho vervloekt
26En in die tijd bezwoer hen Jozua, zeggende: Vervloekt zij die man voor het aangezicht des Heeren, die zich opmaken en deze stad Jericho bouwen zal; dat hij ze grondveste op zijn eerstgeboren zoon, en haar poorten stelle op zijn jongste zoon!
27Alzo was de Heere met Jozua; en zijn gerucht liep door het ganse land.
=Israël voor Ai geslagen
#7
1Maar de kinderen Israëls overtraden door overtreding met het verbannene; want Achan, de zoon van Karmi, de zoon van Zabdi, de zoon van Zerah, uit de stam van Juda, nam van het verbannene. Toen ontstak de toorn des Heeren tegen de kinderen Israëls.
2Toen Jozua mannen zond van Jericho naar Ai, dat bij Beth-Aven ligt, aan het oosten van Beth-El, zo sprak hij tot hen, zeggende: Trekt opwaarts en bespiedt het land. Die mannen nu trokken op en bespiedden Ai.
3Daarna keerden zij weer naar Jozua, en zeiden tot hem: Dat het ganse volk niet optrekke, dat er omtrent twee duizend mannen, of omtrent drie duizend mannen optrekken, om Ai te slaan; vermoei al het volk daarheen niet; want zij zijn weinige.
4Alzo trokken daarheen op van het volk omtrent drie duizend man; die vluchtten voor het aangezicht van de mannen van Ai.
5En de mannen van Ai sloegen van hen omtrent zes en dertig man, en vervolgden hen van voor de poort tot Schebárim toe, en sloegen hen op een helling. Toen versmolt het hart van het volk, en het werd tot water.
6Toen verscheurde Jozua zijn klederen, en viel op zijn aangezicht ter aarde, voor de ark des Heeren, tot de avond toe, hij en de oudsten van Israël; en zij wierpen stof op hun hoofd.
7En Jozua zeide: Ach, Heere Heere! waarom hebt Gij dit volk door de Jordaan ooit doen gaan, om ons te geven in de hand der Amorieten, om ons te verderven? Och, dat wij toch tevreden geweest en gebleven waren aan gene zijde van de Jordaan!
8Och, Heere! wat zal ik zeggen, nu Israël voor het aangezicht van zijn vijanden de nek gekeerd heeft?
9Als de Kanaänieten, en alle inwoners des lands het horen zullen, zo zullen zij ons omsingelen, en onze naam uitroeien van de aarde; wat zult Gij dan Uw grote Naam doen?
=Achans misdaad en straf
10Toen zeide de Heere tot Jozua: Sta op; waarom ligt gij dus neer op uw aangezicht?
11Israël heeft gezondigd; en zij hebben ook Mijn verbond, dat Ik hun geboden had, overtreden; en ook hebben zij van het verbannene genomen, en ook gestolen, en ook gelogen, en hebben het ook onder hun gereedschap gelegd.
12Daarom zullen de kinderen Israëls niet kunnen bestaan voor het aangezicht van hun vijanden; zij zullen de nek voor het aangezicht van hun vijanden keren; want zij zijn in de ban. Ik zal voortaan niet meer met u zijn, tenzij gij de ban uit het midden van u verdelgt.
13Sta op, heilig het volk, en zeg: Heiligt u tegen morgen; want alzo zegt de Heere, de God van Israël: Er is een ban in het midden van u, Israël! gij zult niet kunnen bestaan voor het aangezicht van uw vijanden, totdat gij de ban wegdoet uit het midden van u.
14Gij zult dan in de morgenstond aankomen naar uw stammen; en het zal geschieden, de stam, welke de Heere geraakt zal hebben, die zal aankomen naar de geslachten, en welk geslacht de Heere geraakt zal hebben, dat zal aankomen bij huisgezinnen, en welk huisgezin de Heere geraakt zal hebben, dat zal aankomen man voor man.
15En het zal geschieden, die geraakt zal worden met de ban, die zal met vuur verbrand worden, hij en al wat hij heeft; omdat hij het verbond des Heeren overtreden heeft, en omdat hij dwaasheid in Israël gedaan heeft.
16Toen maakte zich Jozua des morgens vroeg op, en deed Israël aankomen naar zijn stammen; en de stam van Juda werd geraakt.
17Toen hij het geslacht van Juda deed aankomen, zo raakte hij het geslacht van Zarchi. Toen hij het geslacht van Zarchi deed aankomen, man voor man, zo werd Zabdi geraakt;
18Welks huisgezin, toen hij deed aankomen, man voor man, zo werd Achan geraakt, de zoon van Karmi, de zoon van Zabdi, de zoon van Zerah, uit de stam van Juda.
19Toen zeide Jozua tot Achan: Mijn zoon! Geef toch de Heere, de God van Israël, de eer, en doe voor Hem belijdenis; en geef mij toch te kennen, wat gij gedaan hebt, verberg het voor mij niet.
20Achan nu antwoordde Jozua, en zeide: Voorwaar, ik heb tegen de Heere, de God Israëls, gezondigd, en heb alzo en alzo gedaan.
21Want ik zag onder de roof een schoon sierlijk Babylonisch overkleed, en tweehonderd sikkels zilver, en een gouden tong, welker gewicht was vijftig sikkels; en ik kreeg lust daartoe, en ik nam ze; en zie, zij zijn verborgen in de aarde, in het midden van mijn tent, en het zilver daaronder.
22Toen zond Jozua boden heen, die tot de tent liepen; en ziet, het lag verborgen in zijn tent, en het zilver daaronder.
23Zij dan namen die dingen uit het midden van de tent, en zij brachten ze tot Jozua en tot al de kinderen Israëls; en zij stortten ze uit voor het aangezicht des Heeren.
24Toen nam Jozua, en gans Israël met hem, Achan, de zoon van Zerah, en het zilver, en het sierlijk overkleed, en de gouden tong, en zijn zonen, en zijn dochters, en zijn ossen, en zijn ezels, en zijn vee, en zijn tent, en alles wat hij had; en zij voerden ze naar het dal Achor.
25En Jozua zeide: Hoe hebt gij ons beroerd? De Heere zal u beroeren op deze dag! En gans Israël stenigde hem met stenen, en zij verbrandden hen met vuur, en zij wierpen stenen op hen.
26En zij richtten over hem een grote steenhoop op, die er is tot op deze dag. Alzo keerde de Heere Zich van de hittigheid van Zijn toorn. Daarom noemde men de naam van die plaats het dal Achor, tot deze dag toe.
=Inneming en verwoesting van Ai
#8
1Toen zeide de Heere tot Jozua: Vrees niet, en ontzet u niet; neem met u al het krijgsvolk, en maak u op, trek op naar Ai; zie, Ik heb de koning van Ai, en zijn volk, en zijn stad, en zijn land in uw hand gegeven.
2Gij nu zult aan Ai en zijn koning doen zoals gij aan Jericho en zijn koning gedaan hebt; behalve dat gij zijn roof en zijn vee voor u roven zult; stel u een hinderlaag tegen de stad, van achter haar.
3Toen maakte zich Jozua op, en al het krijgsvolk, om op te trekken naar Ai. En Jozua verkoos dertig duizend mannen, strijdbare helden, en hij zond hen bij nacht uit,
4En gebood hun, zeggende: Ziet toe, gij zult de stad lagen leggen van achter de stad; houdt u niet zeer ver van de stad, en weest gij allen bereid.
5Ik nu, en al het volk, dat bij mij is, zullen tot de stad naderen; en het zal geschieden, wanneer zij ons tegemoet zullen uitgaan, zoals de eerste maal, zo zullen wij voor hun aangezicht vluchten.
6Laat hen dan uitkomen achter ons, totdat wij hen van de stad aftrekken; want zij zullen zeggen: Zij vluchten voor onze aangezichten, zoals de eerste maal; zo zullen wij vluchten voor hun aangezichten.
7Dan zult gij opstaan uit de hinderlaag, en gij zult de stad innemen; want de Heere, uw God, zal ze in uw hand geven.
8En het zal geschieden, wanneer gij de stad ingenomen hebt, zo zult gij de stad met vuur aansteken; naar het woord des Heeren zult gij doen; ziet, ik heb het u geboden.
9Alzo zond Jozua hen heen, en zij gingen naar de hinderlaag, en zij bleven tussen Beth-El en tussen Ai, tegen het westen van Ai; maar Jozua overnachtte die nacht in het midden van het volk.
10En Jozua maakte zich des morgens vroeg op, en hij monsterde het volk; en hij trok op, hij en de oudsten van Israël, voor het aangezicht van het volk, naar Ai.
11Ook trok al het krijgsvolk op, dat bij hem was; en zij naderden en kwamen tegenover de stad, en zij legerden zich tegen het noorden van Ai; en er was een dal tussen hem en tussen Ai.
12Hij nam ook omtrent vijf duizend man, en hij stelde hen tot een hinderlaag tussen Beth-El en tussen Ai, aan het westen van de stad.
13En zij stelden het volk, het ganse leger, dat aan het noorden van de stad was, en zijn achterhoede was aan het westen van de stad. En Jozua ging in die nacht in het midden van het dal.
14En het geschiedde, toen de koning van Ai dat zag, zo haastten zij zich en maakten zich vroeg op, en de mannen van de stad kwamen uit, Israël tegemoet, ten strijde, hij en al zijn volk, ter bestemder tijd, voor het vlakke veld; want hij wist niet, dat hem iemand een hinderlaag legde van achter de stad.
15Jozua dan, en gans Israël, werd geslagen voor hun aangezichten; en zij vluchtten door de weg der woestijn.
16Daarom werd samengeroepen al het volk, dat in de stad was, om hen na te jagen; en zij joegen Jozua na, en werden van de stad afgetrokken.
17En er werd niet een man overgelaten, in Ai, noch Beth-El, die niet uittrokken, Israël na; en zij lieten de stad openstaan, en joegen Israël achterna.
18Toen sprak de Heere tot Jozua: Strek de spies uit, die in uw hand is, naar Ai, want Ik zal hen in uw hand geven. Toen strekte Jozua de spies, die in zijn hand was, naar de stad toe.
19Toen rees de hinderlaag haastig op van haar plaats, en zij liepen toe, met dat hij zijn hand uitgestrekt had, en kwamen aan de stad, en zij namen ze in, en zij haastten zich, en staken de stad aan met vuur.
20Toen de mannen van Ai zich achterom keerden, zo zagen zij, en ziet, de rook van de stad ging op naar de hemel; en zij hadden geen ruimte, om herwaarts of derwaarts te vluchten; want het volk, dat naar de woestijn vluchtte, keerde zich tegen hen, die hen najoegen.
21En Jozua en gans Israël, ziende, dat de hinderlaag de stad ingenomen had, en dat de rook van de stad opging, zo keerden zij zich om, en sloegen de mannen van Ai.
22Ook kwamen die uit de stad hun tegemoet, zodat zij in het midden van de Israëlieten waren, deze van hier en gene van daar; en zij sloegen hen, totdat geen overige onder hen overbleef, noch die ontkwam.
23Doch de koning van Ai grepen zij levend, en zij brachten hem tot Jozua.
24En het geschiedde, toen de Israëlieten een einde gemaakt hadden met al de inwoners van Ai te doden, op het veld, in de woestijn, in welke zij hen nagejaagd hadden, en dat zij allen door de scherpte des zwaards gevallen waren, totdat zij allen vernield waren, zo keerde zich gans Israël naar Ai, en zij sloegen het met de scherpte des zwaards.
25En het geschiedde, dat allen, die te dien dage vielen, zo mannen als vrouwen, waren twaalf duizend, al te zamen lieden van Ai.
26Jozua trok ook zijn hand niet terug, die hij met de spies had uitgestrekt, totdat hij al de inwoners van Ai verbannen had.
27Alleen roofden de Israëlieten voor zichzelf het vee en de buit van die stad, naar het woord des Heeren, dat Hij Jozua geboden had.
28Jozua nu verbrandde Ai, en hij stelde het tot een eeuwige hoop, ter verwoesting, tot op deze dag.
29En de koning van Ai hing hij aan een hout, tot aan de avondstond; en omtrent de ondergang der zon gebood Jozua, dat men zijn dood lichaam van het hout zou afnemen; en zij wierpen het aan de deur van de stadspoort, en richtten daarop een grote steenhoop op, die er is tot op deze dag.
=Jozua bouwt een altaar op de berg Ebal
30Toen bouwde Jozua een altaar voor de Heere, de God van Israël, op de berg Ebal;
31Zoals Mozes, de knecht des Heeren, de kinderen Israëls geboden had, overeenkomstig hetgeen geschreven is in het wetboek van Mozes: een altaar van gehele stenen, waarover men geen ijzer bewogen had; en daarop offerden zij de Heere brandoffers; ook offerden zij dankoffers.
32Aldaar schreef hij ook op stenen een dubbel van de wet van Mozes, dat hij geschreven heeft voor het aangezicht van de kinderen Israëls.
33En gans Israël met zijn oudsten, en ambtlieden, en zijn rechters, stonden aan deze en aan gene zijde van de ark, voor de Levietische priesters, die de ark van het verbond des Heeren droegen, zo vreemdelingen als inboorlingen, een helft daarvan tegenover de berg Gerizîm, en een helft daarvan tegenover de berg Ebal, zoals Mozes, de knecht des Heeren, bevolen had; om het volk van Israël de eerste maal te zegenen.
34En daarna las hij overluid al de woorden van de wet, de zegening en de vloek, naar alles, wat in het wetboek geschreven staat.
35Daar was niet één woord van al hetgeen Mozes geboden had, dat Jozua niet overluid las voor de gehele gemeente van Israël, en de vrouwen, en de kleine kinderen, en de vreemdelingen, die in het midden van hen wandelden.
=De list der Gíbeonieten
#9
1En het geschiedde, toen dit hoorden al de koningen, die aan deze zijde van de Jordaan waren, op het gebergte, en in de laagte, en aan alle havens der grote zee, tegenover de Libanon: de Hethieten, en de Amorieten, de Kanaänieten, de Ferezieten, de Hevieten, en de Jebusieten;
2Zo vergaderden zij zich samen, om tegen Jozua en tegen Israël krijg te voeren, eendrachtig.
3Toen de inwoners te Gíbeon hoorden, wat Jozua met Jericho en met Ai gedaan had,
4Zo handelden zij ook arglistig, en gingen heen, en veinsden zich gezanten te zijn, en zij namen oude zakken op hun ezels, en oude en gescheurde, en samengebonden leren wijnzakken;
5Ook oude en bevlekte schoenen aan hun voeten, en zij hadden oude klederen aan, en al het brood, dat zij op hun reis hadden, was droog en beschimmeld.
6En zij gingen tot Jozua in de legerplaats te Gilgal, en zij zeiden tot hem en tot de mannen van Israël: Wij zijn gekomen uit een ver land, zo maakt nu een verbond met ons.
7Toen zeiden de mannen van Israël tot de Hevieten: Misschien woont gij in het midden van ons, hoe zullen wij dan een verbond met u maken?
8Zij dan zeiden tot Jozua: Wij zijn uw knechten. Toen zeide Jozua tot hen: Wie zijt gij, en van waar komt gij?
9Zij nu zeiden tot hem: Uw knechten zijn uit een zeer ver land gekomen, om de Naam van de Heere, uw God; want wij hebben Zijn gerucht gehoord, en alles wat Hij in Egypte gedaan heeft;
10En alles wat Hij gedaan heeft aan de twee koningen der Amorieten die aan gene zijde van de Jordaan waren, Sihon, de koning van Hesbon, en Og, de koning van Bazan, die te Astharôth woonde.
11Daarom spraken tot ons onze oudsten, en al de inwoners van ons land, zeggende: Neemt teerkost met u in uw handen op de reis, en gaat hun tegemoet, en zegt tot hen: Wij zijn uw knechten, zo maakt nu een verbond met ons.
12Dit ons brood hebben wij warm tot onze teerkost uit onze huizen genomen, op de dag, toen wij uittrokken om tot u te reizen; maar ziet, nu is het droog, en het is beschimmeld;
13En deze leren wijnzakken, die wij gevuld hebben, waren nieuw, maar ziet, zij zijn gescheurd; en deze onze klederen, en onze schoenen zijn oud geworden, vanwege deze zeer lange reis.
14Toen namen de mannen van hun teerkost; en zij vroegen het de mond des Heeren niet.
15En Jozua maakte vrede met hen, en hij maakte een verbond met hen, dat hij hen bij het leven behouden zou; en de oversten der vergadering zwoeren hun.
16En het geschiedde ten einde van drie dagen, nadat zij het verbond met hen gemaakt hadden, zo hoorden zij, dat zij hun naburen waren, en dat zij in het midden van hen waren wonende.
17Want toen de kinderen Israëls voorttrokken, zo kwamen zij op de derde dag aan hun steden; hun steden nu waren Gíbeon, en Kefíra, en Beërôth, en Kirjath-Jeárim.
18En de kinderen Israëls sloegen ze niet, omdat de oversten der vergadering hun gezworen hadden bij de Heere, de God Israëls; daarom murmureerde de ganse vergadering tegen de oversten.
19Toen zeiden al de oversten tot de ganse vergadering: Wij hebben hun gezworen bij de Heere, de God Israëls; daarom kunnen wij hen niet aantasten.
20Dit zullen wij hun doen, dat wij hen bij het leven behouden, opdat geen grote toorn over ons zij, om de eed, die wij hun gezworen hebben.
21Verder zeiden de oversten tot hen: Laat hen leven, en laat ze houthouwers en waterputters zijn van de ganse vergadering, gelijk de oversten tot hen gezegd hebben.
22En Jozua riep hen, en sprak tot hen, zeggende: Waarom hebt gij ons bedrogen, zeggende: Wij zijn zeer ver van u gezeten, daar gij in het midden van ons zijt wonende?
23Nu dan, vervloekt zijt gij! en onder u zullen niet afgesneden worden knechten, noch houthouwers, noch waterputters in het huis van mijn God.
24Zij dan antwoordden Jozua, en zeiden: Omdat het aan uw knechten voorzeker was te kennen gegeven, dat de Heere, uw God, Zijn knecht Mozes geboden heeft, dat Hij u al dit land geven, en al de inwoners des lands voor uw aangezicht verdelgen zou, zo vreesden wij voor ons leven zeer voor uw aangezichten; daarom hebben wij deze zaak gedaan.
25En nu, zie, wij zijn in uw hand; doe, gelijk het goed en gelijk het recht is in uw ogen ons te doen.
26Zo deed hij hun alzo, en hij verloste hen van de hand van de kinderen Israëls, dat zij hen niet doodsloegen.
27Alzo gaf Jozua hen over op die dag tot houthouwers en waterputters van de vergadering, en dat voor het altaar des Heeren, tot deze dag toe, aan de plaats, die Hij verkiezen zou.
=Slag bij Gíbeon
#10
1Het geschiedde nu, toen Adóni-Zédek, de koning van Jeruzalem, gehoord had, dat Jozua Ai ingenomen, en het verbannen had, en aan Ai en zijn koning alzo gedaan had, zoals hij aan Jericho en zijn koning gedaan had; en dat de inwoners van Gíbeon vrede met Israël gemaakt hadden, en in hun midden waren;
2Zo vreesden zij zeer; want Gíbeon was een grote stad, als een der koninklijke steden; ja, het was groter dan Ai, en al zijn mannen waren sterk.
3Daarom zond Adóni-Zédek, koning van Jeruzalem, tot Hoham, de koning van Hebron, en tot Piream, de koning van Jarmuth, en tot Jafia, de koning van Lachis, en tot Debir, de koning van Eglon, zeggende:
4Komt op tot mij, en helpt mij, dat wij Gíbeon slaan; omdat het vrede gemaakt heeft met Jozua en met de kinderen Israëls.
5Toen werden verzameld en kwamen op, vijf koningen der Amorieten, de koning van Jeruzalem, de koning van Hebron, de koning van Jarmuth, de koning van Lachis, de koning van Eglon, zij en al hun legers; en zij belegerden Gíbeon, en voerden er krijg tegen.
6De mannen nu van Gíbeon zonden tot Jozua, in de legerplaats van Gilgal, zeggende: Trek uw handen niet af van uw knechten, kom haastig tot ons op, en verlos ons, en help ons; want al de koningen der Amorieten, die op het gebergte wonen, hebben zich tegen ons vergaderd.
7Toen trok Jozua op van Gilgal, hij en al het krijgsvolk met hem, en alle strijdbare helden.
8Want de Heere had tot Jozua gezegd: Vrees niet voor hen, want Ik heb ze in uw hand gegeven; niemand van hen zal voor uw aangezicht bestaan.
9Alzo kwam Jozua snel tot hen; de ganse nacht over was hij van Gilgal opgetrokken.
10En de Heere verschrikte hen voor het aangezicht van Israël; en hij sloeg hen met een grote slag te Gíbeon, en vervolgde hen op de weg, waar men naar Beth-Hóron opgaat, en sloeg hen tot Azéka en tot Makkéda toe.
11Het geschiedde nu, toen zij voor het aangezicht van Israël vluchtten, zijnde op de helling van Beth-Hóron, zo wierp de Heere grote stenen op hen van de hemel, tot Azéka toe, dat zij stierven; daar waren er meer, die door de hagelstenen stierven, dan die de kinderen Israëls met het zwaard doodden.
12Toen sprak Jozua tot de Heere, ten dage toen de Heere de Amorieten voor het aangezicht van de kinderen Israëls overgaf, en zeide voor de ogen der Israëlieten: Zon, sta stil te Gíbeon, en gij, maan, in het dal van Ajálon!
13En de zon stond stil, en de maan bleef staan, totdat zich het volk aan zijn vijanden gewroken had. Is dit niet geschreven in het boek des oprechten? De zon nu stond stil in het midden van de hemel, en haastte zich niet onder te gaan omtrent een volkomen dag.
14En er was geen dag aan deze gelijk, vóór hem noch na hem, dat de Heere de stem van een man alzo verhoorde; want de Heere streed voor Israël.
15Toen keerde Jozua weer, en gans Israël met hem, naar de legerplaats te Gilgal.
16Maar die vijf koningen waren gevlucht, en hadden zich verborgen in de spelonk bij Makkéda.
17En aan Jozua werd geboodschapt, zeggende: Die vijf koningen zijn gevonden, verborgen in de spelonk bij Makkéda.
18Zo zeide Jozua: Wentelt grote stenen voor de mond van de spelonk, en stelt mannen daarvoor om hen te bewaken.
19Maar staat gij niet stil, jaagt uw vijanden achterna, en slaat hen in de staart; laat hen in hun steden niet komen; want de Heere, uw God, heeft ze in uw hand gegeven.
20En het geschiedde, toen Jozua en de kinderen Israëls geëindigd hadden hen met een zeer grote slag te slaan, totdat zij vernield waren, en dat de overgeblevenen, die van hen overgebleven waren, in de vaste steden gekomen waren;
21Zo keerde al het volk tot Jozua in de legerplaats, bij Makkéda, in vrede; niemand had zijn tong tegen de kinderen Israëls geroerd.
22Daarna zeide Jozua: Opent de mond van de spelonk, en brengt tot mij uit die vijf koningen, uit die spelonk.
23Zij nu deden alzo, en brachten tot hem uit die vijf koningen, uit de spelonk: de koning van Jeruzalem, de koning van Hebron, de koning van Jarmuth, de koning van Lachis, de koning van Eglon.
24En het geschiedde, toen zij die koningen uitgebracht hadden tot Jozua, zo riep Jozua al de mannen van Israël, en hij zeide tot de oversten van het krijgsvolk, die met hem opgetrokken waren: Treedt toe, zet uw voeten op de halzen van deze koningen. En zij traden toe, en zetten hun voeten op hun halzen.
25Toen zeide Jozua tot hen: Vreest niet en ontzet u niet, zijt sterk en hebt goede moed; want alzo zal de Heere aan al uw vijanden doen, tegen welke gij strijdt.
26En Jozua sloeg hen daarna, en doodde ze, en hing ze aan vijf houten; en zij hingen aan de houten tot de avond.
27En het geschiedde, ten tijde als de zon onderging, beval Jozua, dat men hen van de houten zou afnemen, en zij wierpen hen in de spelonk, alwaar zij verborgen geweest waren; en zij legden grote stenen voor de mond van de spelonk, die daar zijn tot op deze zelfde dag.
=Inneming van verschillende steden in het Zuiden
28Op die dag nam ook Jozua Makkéda in, en sloeg het met de scherpte des zwaards; daartoe verbande hij zijn koning, hen en alle ziel die daarin was; hij liet geen overigen overblijven; en hij deed de koning van Makkéda, zoals hij de koning van Jericho gedaan had.
29Toen trok Jozua door, en gans Israël met hem, van Makkéda naar Libna, en hij voerde krijg tegen Libna.
30En de Heere gaf dat ook in de hand van Israël, met zijn koning; en hij sloeg het met de scherpte des zwaards, en alle ziel, die daarin was; hij liet daarin geen overigen overblijven; en hij deed zijn koning, zoals hij de koning van Jericho gedaan had.
31Toen trok Jozua voort, en gans Israël met hem, van Libna naar Lachis; en hij belegerde het en voerde er krijg tegen.
32En de Heere gaf Lachis in de hand van Israël; en hij nam het in op de tweede dag, en hij sloeg het met de scherpte des zwaards, en alle ziel, die daarin was, naar alles, wat hij aan Libna gedaan had.
33Toen trok Horam, de koning van Gezer, op, om Lachis te helpen; maar Jozua sloeg hem en zijn volk, totdat hij hem geen overigen overliet.
34En Jozua trok voort van Lachis naar Eglon, en gans Israël met hem; en zij belegerden het en voerden er krijg tegen.
35En zij namen het in op die dag, en sloegen het met de scherpte des zwaards, en alle ziel, die daarin was, verbande hij op die dag, naar alles, wat hij aan Lachis gedaan had.
36Daarna trok Jozua op, en gans Israël met hem, van Eglon naar Hebron, en zij voerden er krijg tegen.
37En zij namen het in, en sloegen het met de scherpte des zwaards, zo zijn koning als al zijn steden, en alle ziel, die daarin was; hij liet niemand in het leven overblijven, naar alles, wat hij Eglon gedaan had; en hij verbande het, en alle ziel, die daarin was.
38Toen keerde Jozua, en gans Israël met hem, naar Debir, en hij voerde er krijg tegen.
39En hij nam het in, met zijn koning, en al zijn steden, en zij sloegen het met de scherpte des zwaards, en verbanden alle ziel, die daarin was; hij liet geen overigen overblijven; zoals hij aan Hebron gedaan had, alzo deed hij aan Debir en zijn koning, en zoals hij aan Libna en zijn koning gedaan had;
40Alzo sloeg Jozua het ganse land, het gebergte, en het zuiden, en de laagte, en de aflopen der wateren, en al hun koningen; hij liet geen overigen overblijven; ja, hij verbande alles, wat adem had, zoals de Heere, de God Israëls, geboden had.
41En Jozua sloeg hen van Kades-Barnéa en tot Gaza toe; ook het ganse land Gosen, en tot Gíbeon toe.
42En Jozua nam al deze koningen en hun land op eenmaal; want de Heere, de God Israëls, streed voor Israël.
43Toen keerde Jozua weer, en gans Israël met hem, naar de legerplaats te Gilgal.
=Overwinning in het Noorden
#11
1Het geschiedde daarna, toen Jabin, de koning van Hazor, dit hoorde, zo zond hij tot Jobab, de koning van Madon, en tot de koning van Simron, en tot de koning van Achsaf,
2En tot de koningen, die tegen het noorden op het gebergte, en op het vlakke, tegen het zuiden van Kinnerôth, en in de laagte, en in Nafoth-Dor, aan de zee waren;
3Tot de Kanaänieten tegen het oosten en tegen het westen, en de Amorieten, en de Hethieten, en de Ferezieten; en de Jebusieten op het gebergte, en de Hevieten onder aan Hermon, in het land van Mizpa.
4Dezen nu trokken uit, en al hun heerlegers met hen; veel volk, als het zand, dat aan de oever der zee is, in veelheid; en zeer veel paarden en wagens.
5Al deze koningen werden vergaderd, en kwamen en legerden zich samen aan de wateren van Merom, om tegen Israël krijg te voeren.
6En de Heere zeide tot Jozua: Vrees niet voor hun aangezichten; want morgen omtrent deze tijd zal Ik hen al te zamen verslagen geven voor het aangezicht van Israël; hun paarden zult gij verlammen, en hun wagens met vuur verbranden.
7En Jozua, en al het krijgsvolk met hem, kwam snel over hen aan de wateren van Merom, en zij overvielen hen.
8En de Heere gaf hen in de hand van Israël, en zij sloegen hen, en joegen hen na tot groot Sidon toe, en tot Misrefôth-Maïm, en tot het dal Mizpa tegen het oosten; en zij sloegen hen, totdat zij geen overigen onder hen overlieten.
9Jozua nu deed hun, gelijk hem de Heere gezegd had; hun paarden verlamde hij, en hun wagens verbrandde hij met vuur.
10En Jozua keerde weer terzelfder tijd, en hij nam Hazor in, en zijn koning sloeg hij met het zwaard; want Hazor was te voren het hoofd van al deze koninkrijken.
11En zij sloegen alle ziel, die daarin was, met de scherpte des zwaards, die verbannende; er bleef niets over, dat adem had; en Hazor verbrandde hij met vuur.
12En Jozua nam al de steden van deze koningen in, en al hun koningen, en hij sloeg hen met de scherpte des zwaards, hen verbannende, zoals Mozes, de knecht des Heeren geboden had.
13Alleen verbrandden de Israëlieten geen steden, die op hun heuvels stonden, behalve Hazor alleen; dat verbrandde Jozua.
14En al de roof van deze steden, en het vee, roofden de kinderen Israëls voor zich; alleen sloegen zij al de mensen met de scherpte des zwaards, totdat zij hen verdelgden; zij lieten niet overblijven wat adem had.
15Zoals de Heere Mozes, Zijn knecht, geboden had, alzo gebood Mozes aan Jozua; en alzo deed Jozua; hij deed er niet een woord af van alles, wat de Heere Mozes geboden had.
16Alzo nam Jozua al dat land in, het gebergte, en al het zuiden, en al het land van Gosen, en de laagte, en het vlakke veld, en het gebergte Israëls, en zijn laagte.
17Van de kale berg, die opwaarts naar Seïr gaat, tot Baäl-Gad toe, in het dal van de Libanon, onder aan de berg Hermon; al hun koningen nam hij ook, en sloeg hen, en doodde hen.
18Vele dagen voerde Jozua krijg tegen al deze koningen.
19Er was geen stad, die vrede maakte met de kinderen Israëls, behalve de Hevieten, inwoners van Gíbeon; zij namen ze allen in door strijd.
20Want het was van de Heere, hun harten te verstokken, dat zij Israël met oorlog tegemoet gingen, opdat hij hen verbannen zou, dat hun geen genade geschiedde, maar opdat hij hen verdelgen zou, zoals de Heere Mozes geboden had.
21In die tijd nu kwam Jozua, en roeide de Enakieten uit, van het gebergte, van Hebron, van Debir, van Anab, en van het ganse gebergte van Juda, en van het ganse gebergte van Israël; Jozua verbande hen met hun steden.
22Er bleef niemand van de Enakieten over in het land van de kinderen Israëls; alleen bleven zij over te Gaza, te Gath, en te Asdod.
23Alzo nam Jozua al dat land in, naar alles, wat de Heere tot Mozes gesproken had; en Jozua gaf het Israël ten erve, naar hun afdelingen, naar hun stammen. En het land rustte van de strijd.
=De overwonnen koningen
#12
1Dit nu zijn de koningen van het land, die de kinderen Israëls geslagen hebben, en hun land erfelijk bezaten, aan gene zijde van de Jordaan, tegen de opgang der zon; van de beek Arnon af tot de berg Hermon, en het ganse vlakke veld tegen het oosten:
2Sihon, de koning der Amorieten, die te Hesbon woonde; die van Aroër af heerste, dat aan de oever van de beek Arnon is, en over het midden van de beek en de helft van Gilead, en tot aan de beek Jabbok, de grens van de kinderen Ammons;
3En over het vlakke veld tot aan de zee van Kinnerôth tegen het oosten, en tot aan de zee van het vlakke veld, de Zoutzee, tegen het oosten, op de weg naar Beth-Jesimôth; en van het zuiden beneden Asdoth-Pisga.
4Daartoe het gebied van Og, de koning van Bazan, die van het overblijfsel der reuzen was, wonende te Astharôth en te Edréï.
5En heerste over de berg Hermon, en over Salcha, en over geheel Bazan, tot aan het gebied der Gezurieten, en der Maächathieten; en de helft van Gilead, het gebied van Sihon, de koning van Hesbon.
6Mozes, de knecht des Heeren, en de kinderen Israëls sloegen hen, en Mozes, de knecht des Heeren, gaf aan de Rubenieten en aan de Gadieten, en aan de halve stam van Manasse, dat land tot een erfelijke bezitting.
7Dit nu zijn de koningen des lands, die Jozua sloeg, en de kinderen Israëls, aan deze zijde van de Jordaan tegen het westen, van Baäl-Gad aan, in het dal van de Libanon, en tot aan de kale berg, die naar Seïr opgaat; en Jozua gaf het aan de stammen Israëls tot een erfelijke bezitting, naar hun afdelingen.
8Wat op het gebergte, en in de laagte, en in het vlakke veld, en in de aflopen der wateren, en in de woestijn, en tegen het zuiden was: de Hethieten, de Amorieten, en Kanaänieten, de Ferezieten, de Hevieten, en de Jebusieten.
9De koning van Jericho, één; de koning van Ai, die ter zijde van Beth-El is, één;
10De koning van Jeruzalem, één; de koning van Hebron, één;
11De koning van Jarmuth, één; de koning van Lachis, één;
12De koning van Eglon, één; de koning van Gézer, één;
13De koning van Debir, één; de koning van Geder, één;
14De koning van Horma, één; de koning van Harad, één;
15De koning van Libna, één; de koning van Adullam, één;
16De koning van Makkéda, één; de koning van Beth-El, één;
17De koning van Tappûah, één; de koning van Hefer, één;
18De koning van Afek, één; de koning van Lassaron, één;
19De koning van Madon, één; de koning van Hazor, één;
20De koning van Simron-Meron, één; de koning van Achsaf, één;
21De koning van Taänach, één; de koning van Megiddo, één;
22De koning van Kedes, één, de koning van Jokneam, aan de Karmel, één;
23De koning van Dor, tot Nafath-Dor, één; de koning der heidenen te Gilgal, één;
24De koning van Tirza, één. Al deze koningen zijn een en dertig.
=Erfdeel der stammen
#13
1Jozua nu was oud, wel bedaagd; en de Heere zeide tot hem: Gij zijt oud geworden, welbedaagd, en er is zeer veel land overgebleven, om dat erfelijk te bezitten.
2Dit is het land, dat overgebleven is; al de gebieden der Filistijnen en het ganse Gesuri.
3Van de Sichor, die voor aan Egypte is, tot aan het gebied van Ekron tegen het noorden, dat de Kanaänieten toegerekend wordt; vijf vorsten der Filistijnen, de Gazatiet en Asdodiet, de Askeloniet, de Gathiet en Ekroniet, en de Avvieten.
4Van het zuiden, het ganse land van de Kanaänieten, en Meára, die van de Sidoniërs is, tot Afek toe, tot aan het gebied der Amorieten.
5Daartoe het land der Giblieten, en de ganse Libanon tegen de opgang der zon, van Baäl-Gad, onder aan de berg Hermon, tot aan de ingang van Hamath.
6Allen, die op het gebergte wonen van de Libanon aan tot Misrefôth-Maïm toe, al de Sidoniërs; Ik zal hen verdrijven van het aangezicht van de kinderen Israëls; alleen, maak, dat het Israël ten erfdeel valle, zoals Ik u geboden heb.
7En nu, deel dit land tot een erfdeel aan de negen stammen, en aan de halve stam van Manasse,
8Met wie de Rubenieten en Gadieten hun erfenis ontvangen hebben; welke Mozes hun gaf aan gene zijde van de Jordaan tegen het oosten, zoals Mozes, de knecht des Heeren, hun gegeven had:
9Van Aroër aan, dat aan de oever van de beek Arnon is, en de stad, die in het midden van de beek is, en al het vlakke land van Médeba tot Dibon toe;
10En al de steden van Sihon, de koning der Amorieten, die te Hesbon geregeerd heeft, tot aan het gebied van de kinderen Ammons;
11En Gilead, en het gebied der Gezurieten, en der Maächathieten, en de ganse berg Hermon, en gans Bazan, tot Salcha toe;
12Het ganse koninkrijk van Og, in Bazan, die geregeerd heeft te Astharôth, en te Edréï; deze is overgebleven uit het overblijfsel der reuzen, die Mozes heeft verslagen, en heeft ze verdreven.
13Doch de kinderen Israëls verdreven de Gezurieten en de Maächathieten niet; maar Gezur en Maächath woonden in het midden van Israël tot op deze dag.
14Alleen gaf hij de stam Levi geen erfenis. De vuuroffers Gods, de Heere van Israël, zijn zijn erfenis, zoals Hij tot hem gesproken had.
15Alzo gaf Mozes aan de stam van de kinderen van Ruben, naar hun huisgezinnen,
16Dat hun gebied was van Aroër af, dat aan de oever van de beek Arnon is, en de stad, die in het midden van de beek is, en al het vlakke land tot Médeba toe:
17Hesbon en al zijn steden, die in het vlakke land zijn, Dibon, en Bamôth-Baäl, en Beth-Baäl-Meon,
18En Jahza, en Kedémôth, en Mefaäth,
19En Kirjatháïm, en Sibma, en Zeret-Hassáhar op de berg van het dal,
20En Beth-Peor, en Asdôth-Pisga, en Beth-Jesimôth;
21En alle steden van het vlakke land, en het ganse koninkrijk van Sihon, de koning der Amorieten, die te Hesbon regeerde, die Mozes geslagen heeft, alsook de vorsten van Mídian, Evi, en Rekem, en Zur, en Hur, en Reba, geweldigen van Sihon, inwoners des lands.
22Daartoe hebben de kinderen Israëls met het zwaard gedood Bíleam, de zoon van Beor, de waarzegger, benevens hen, die door hen verslagen zijn.
23De grens nu van de kinderen van Ruben was de Jordaan, en haar gebied; dat is het erfdeel van de kinderen van Ruben, naar hun huisgezinnen, de steden en hun dorpen.
24En aan de stam van Gad, aan de kinderen van Gad, naar hun huisgezinnen, gaf Mozes,
25Dat hun gebied was Jáëzer, en al de steden van Gilead, en het halve land van de kinderen Ammons, tot Aroër toe, dat voor aan Rabba is;
26En van Hesbon af tot Ramath-Mizpa en Betónim; en van Mahanáïm tot aan het gebied van Debir;
27En in het dal, Beth-Háram, en Beth-Nimra, en Sukkôth, en Zefon, wat over was van het koninkrijk van Sihon, de koning te Hesbon, de Jordaan en haar gebied, tot aan het einde van de zee van Kinnereth, over de Jordaan, tegen het oosten.
28Dit is het erfdeel van de kinderen van Gad, naar hun huisgezinnen: de steden en hun dorpen.
29Verder had Mozes aan de halve stam van Manasse een erfenis gegeven, die aan de halve stam van de kinderen van Manasse bleef, naar hun huisgezinnen;
30Zodat hun gebied was van Mahanáïm af, het ganse Bazan, het ganse koninkrijk van Og, de koning van Bazan, en al de vlekken van Jaïr, die in Bazan zijn, zestig steden.
31En het halve Gilead, en Astharôth, en Edréï, steden van het koninkrijk van Og in Bazan, waren van de kinderen van Machir, de zoon van Manasse, namelijk de helft van de kinderen van Machir, naar hun huisgezinnen.
32Dat is het, wat Mozes ten erve uitgedeeld had in de velden van Moab, op gene zijde van de Jordaan van Jericho, tegen het oosten.
33Maar aan de stam van Levi gaf Mozes geen erfdeel; de Heere, de God Israëls, is Zelf hun Erfdeel, zoals Hij tot hen gesproken heeft.
=Het erfdeel van Kaleb
#14
1Dit is nu hetgeen de kinderen Israëls geërfd hebben in het land Kanaän; wat de priester Eleázar, en Jozua, de zoon van Nun, en de hoofden der vaderen van de stammen der kinderen Israëls, hun hebben doen erven;
2Door het lot van hun erfenis, zoals de Heere door de dienst van Mozes geboden had, aangaande de negen stammen en de halve stam.
3Want aan de twee stammen en de halve stam had Mozes een erfdeel gegeven op gene zijde van de Jordaan; maar aan de Levieten had hij geen erfdeel onder hen gegeven.
4Want de kinderen van Jozef waren twee stammen, Manasse en Efraïm; en aan de Levieten gaven zij geen deel in het land, maar steden om te bewonen, en hun weidegronden voor hun vee en voor hun bezitting.
5Zoals de Heere Mozes geboden had, alzo deden de kinderen Israëls, en zij deelden het land.
6Toen naderden de kinderen van Juda tot Jozua, te Gilgal, en Kaleb, de zoon van Jefunne, de Keneziet, zeide tot hem: Gij weet het woord, dat de Heere tot Mozes, de man Gods, gesproken heeft te Kades-Barnéa, aangaande mij, en aangaande u.
7Ik was veertig jaren oud, toen Mozes, de knecht des Heeren, mij uitgezonden heeft van Kades-Barnéa, om het land te verspieden, en ik hem antwoord bracht, zoals het in mijn hart was.
8Maar mijn broeders, die met mij opgegaan waren, deden het hart van het volk smelten; doch ik volhardde de Heere, mijn God, na te volgen.
9Toen zwoer Mozes te dien dage, zeggende: Indien niet het land, waarop uw voet getreden heeft, u en uw kinderen ten erfdeel zal zijn in eeuwigheid, omdat gij volhard hebt de Heere, mijn God, na te volgen.
10En nu, zie, de Heere heeft mij in het leven behouden, zoals Hij gesproken heeft; het zijn nu vijf en veertig jaren, sedert dat de Heere dit woord tot Mozes gesproken heeft, toen Israël in de woestijn wandelde; en nu, zie, ik ben heden vijf en tachtig jaren oud.
11Ik ben nog heden zo sterk, zoals ik was ten dage, toen Mozes mij uitzond; gelijk mijn kracht toen was, alzo is nu mijn kracht, tot de oorlog, en om uit te gaan, en om in te gaan.
12En nu, geef mij dit gebergte, waarvan de Heere op die dag gesproken heeft; want gij hebt het te dien dage gehoord, dat de Enakieten aldaar waren, en dat er grote vaste steden waren; of de Heere met mij ware, dat ik hen verdreef, zoals de Heere gesproken heeft.
13Toen zegende Jozua hem, en hij gaf Kaleb, de zoon van Jefunne, Hebron ten erfdeel.
14Daarom werd Hebron aan Kaleb, de zoon van Jefunne, de Keneziet, ten erfdeel tot op deze dag; omdat hij volhard had de Heere, de God Israëls, na te volgen.
15De naam nu van Hebron was eertijds Kirjath-Arba, die een groot mens geweest is onder de Enakieten. En het land rustte van de strijd.
=Het erfdeel van Juda
#15
1En het lot voor de stam van de kinderen van Juda, naar hun huisgezinnen, was: aan het gebied van Edom, de woestijn Zin, zuidwaarts, was het uiterste tegen het zuiden;
2Zodat hun grens, tegen het zuiden, het uiterste van de Zoutzee was, van de tong af, die tegen het zuiden ziet;
3En zij gaat uit naar het zuiden tot de opgang van Akrabbim, en gaat door naar Zin, en gaat op van het zuiden naar Kades-Barnéa, en gaat door Hezron, en gaat op naar Adar, en gaat om Karkáä;
4En gaat door naar Azmon, en komt uit aan de beek van Egypte; en de uitgangen van deze grens zullen naar de zee zijn. Dit zal uw grens tegen het zuiden zijn.
5De grens nu tegen het oosten zal de Zoutzee zijn, tot aan het uiterste van de Jordaan; en de grens, aan de zijde tegen het noorden, zal zijn van de tong der zee, van het uiterste van de Jordaan.
6En deze grens zal opgaan tot Beth-Hogla, en zal doorgaan van het noorden naar Beth-Arába; en deze grens zal opgaan tot de steen van Bohan, de zoon van Ruben.
7Verder zal deze grens opgaan naar Debir, van het dal van Achor, en zal noordwaarts zien naar Gilgal, dat tegen de opgang van Adûmmim is, die aan het zuiden van de beek is. Daarna zal deze grens doorgaan tot het water van En-Sémes, en haar uitgangen zullen wezen te En-Rógel.
8En deze grens zal opgaan door het dal van de zoon van Hinnom, aan de zijde van de Jebusiet van het zuiden, dat is Jeruzalem; en deze grens zal opwaarts gaan tot de spits van de berg, die voor aan het dal van Hinnom is, westwaarts, dat in het uiterste van het dal der Refaïeten is, tegen het noorden.
9Daarna zal deze grens strekken van de hoogte van de berg tot aan de waterfontein Nefthóah, en uitgaan tot de steden van het gebergte Efron. Verder zal deze grens strekken naar Báäla; dat is Kirjath-Jeárim.
10Daarna zal deze grens zich omkeren van Báäla tegen het westen, naar het gebergte Seïr, en zal doorgaan aan de zijde van de berg Jeárim van het noorden; deze is Chesalôn; en zij zal afkomen naar Beth-Sémes, en door Timna gaan.
11Verder zal deze grens uitgaan aan de zijde van Ekron, noordwaarts, en deze grens zal strekken naar Sichron aan, en over de berg Báäla gaan, en uitgaan te Jábneël; en de uitgangen van deze grens zullen zijn naar de zee.
12De grens nu tegen het westen zal zijn tot de grote zee en haar gebied. Dit is de grens van de kinderen van Juda rondom heen, naar hun huisgezinnen.
13Doch Kaleb, de zoon van Jefunne, had hij een deel gegeven in het midden van de kinderen van Juda, naar de mond des Heeren tot Jozua, de stad van Arba, vader van Enak, dat is Hebron.
14En Kaleb verdreef van daar de drie zonen van Enak, Sésai, en Ahíman, en Talmai, geboren aan Enak.
15En van daar trok hij opwaarts tot de inwoners van Debir (de naam van Debir nu was te voren Kirjath-Sefer).
16En Kaleb zeide: Wie Kirjath-Sefer zal slaan, en het innemen, die zal ik ook mijn dochter Achsa tot een vrouw geven.
17Othniël nu, de zoon van Kenaz, de broeder van Kaleb, nam het in; en hij gaf hem Achsa, zijn dochter, tot een vrouw.
18En het geschiedde, toen zij tot hem kwam, zo porde zij hem aan, om een veld van haar vader te begeren; en zij sprong van de ezel af; toen sprak Kaleb tot haar: Wat is u?
19En zij zeide: Geef mij een zegen; daar gij mij een dor land gegeven hebt, geef mij ook waterwellen. Toen gaf hij haar hoge waterwellen en lage waterwellen.
20Dit is het erfdeel van de stam van de kinderen van Juda, naar hun huisgezinnen.
21De steden nu, van het uiterste van de stam van de kinderen van Juda, tot het gebied van Edom, tegen het zuiden, zijn: Kábzeël, en Eder, en Jagur,
22En Kina, en Dimóna, en Adáda,
23En Kedes, en Hazor, en Jithnan,
24Zif, en Telem, en Beälôth,
25En Hazor-Hadattha, en Keriôth-Hezron, (dat is Hazor),
26Amám, en Sema, en Mólada,
27En Hazar-Gadda, en Hesmon, en Beth-Pálet,
28En Hazar-Sual, en Beër-Séba, en Bizjótheja,
29Báäla, en Ijim, en Azem,
30En Elthólad, en Chesil, en Horma,
31En Ziklag, en Madmánna, en Sanzánna,
32En Lebaôth, en Silhim, en Aïn, en Rimmon. Al deze steden zijn negen en twintig en hun dorpen.
33In de laagte zijn: Estháol, en Zora, en Asna,
34En Zanóah, en En-Gánnim, Tappûah, en Enam,
35Jarmuth, en Adullam, Socho en Azéka,
36En Saäráïm, en Adíthaïm, en Gedéra, en Gedérothaïm; veertien steden en hun dorpen.
37Zenan, en Hadása, en Migdal-Gad,
38En Dilan, en Mizpa, en Jókteël,
39Lachis, en Bozkath, en Eglon,
40En Chabbon, en Lahmas, en Chitlis,
41En Gedérôth, Beth-Dagon, en Náäma, en Makkéda; zestien steden en hun dorpen.
42Libna, en Ether, en Asan,
43En Jiftah, en Asna, en Nezib,
44En Kehíla, en Achzib, en Maréza; negen steden en hun dorpen;
45Ekron, en zijn onderhorige plaatsen, en zijn dorpen.
46Van Ekron, en naar de zee toe; alle, die aan de zijde van Asdod zijn, en hun dorpen;
47Asdod, zijn onderhorige plaatsen en zijn dorpen; Gaza, zijn onderhorige plaatsen en zijn dorpen, tot aan de rivier van Egypte; en de grote zee, en haar gebied.
48Op het gebergte nu: Samir, en Jatthir, en Socho,
49En Danna, en Kirjath-Sanna, dat is Debir,
50En Anab, en Estemo, en Anim,
51En Gosen, en Holon, en Gilo; elf steden en hun dorpen.
52Arab, en Duma, en Esan,
53En Janum, en Beth-Tappûah, en Aféka,
54En Humta, en Kirjath-Arba, dat is Hebron, en Zior; negen steden en hun dorpen.
55Maon, Karmel, en Zif, en Juta,
56En Jizreël, en Jókdeam, en Zanóah,
57Kaïn, Gibea, en Timna; tien steden en hun dorpen.
58Halhul, Beth-Zur, en Gedor,
59En Máarath, en Beth-Anôth, en Eltekon; zes steden en hun dorpen.
60Kirjath-Baäl, dat is Kirjath-Jeárim, en Rabba; twee steden en hun dorpen.
61In de woestijn: Beth-Arába, Middin en Sechácha,
62En Nibsan, en de Zoutstad, en Engedi; zes steden en hun dorpen.
63Maar de kinderen van Juda konden de Jebusieten, inwoners van Jeruzalem, niet verdrijven; alzo woonden de Jebusieten bij de kinderen van Juda te Jeruzalem, tot deze dag toe.
=Het erfdeel van Efraïm
#16
1Daarna kwam het lot van de kinderen van Jozef uit: van de Jordaan bij Jericho, aan het water van Jericho, oostwaarts, de woestijn opgaande van Jericho, door het gebergte Beth-El;
2En het komt van Beth-El uit naar Luz; en het gaat door tot het gebied van de Arkiets, tot Atarôth toe;
3En het gaat af tegen het westen naar het gebied Jafléti, tot aan het gebied van het benedenste Beth-Hóron, en tot Gezer; en haar uitgangen zijn aan de zee.
4Alzo hebben hun erfdeel verkregen de kinderen van Jozef, Manasse en Efraïm.
5De grens nu van de kinderen van Efraïm, naar hun huisgezinnen, is deze: te weten, de grens van hun erfdeel was oostwaarts Atrôth-Addar tot aan het bovenste Beth-Hóron.
6En deze grens gaat uit tegen het westen bij Michmetâth, van het noorden, en deze grens keert zich om tegen het oosten naar Tháanath-Silo, en gaat er door van het oosten naar Janóah;
7En komt af van Janóah naar Atarôth en Náharôth, en stoot aan Jericho, en gaat uit aan de Jordaan.
8Van Tappûah gaat deze grens westwaarts naar de beek Kana, en haar uitgangen zijn aan de zee. Dit is het erfdeel van de stam van de kinderen van Efraïm, naar hun huisgezinnen.
9En de steden, die afgezonderd waren voor de kinderen van Efraïm, waren in het midden van het erfdeel van de kinderen van Manasse, al die steden en hun dorpen.
10En zij verdreven de Kanaänieten niet, die te Gezer woonden; alzo woonden die Kanaänieten in het midden van de Efraïmieten tot op deze dag; maar zij waren onder schatting dienende.
=Het erfdeel van Manasse
#17
1De stam van Manasse had ook een lot, omdat hij de eerstgeborene van Jozef was: te weten Machir, de eerstgeborene van Manasse, de vader van Gilead; omdat hij een krijgsman was, zo had hij Gilead en Bazan.
2Ook hadden de overgebleven kinderen van Manasse een lot, naar hun huisgezinnen; te weten de kinderen van Abiézer, en de kinderen van Helek, en de kinderen van Asriël, en de kinderen van Sechem, en de kinderen van Hefer, en de kinderen van Semída. Dit zijn de mannelijke kinderen van Manasse, de zoon van Jozef, naar hun huisgezinnen.
3Zeláfead nu, de zoon van Hefer, de zoon van Gilead, de zoon van Machir, de zoon van Manasse, had geen zonen, maar dochters; en dit zijn de namen van zijn dochters: Machla en Noa, Hogla, Milka en Tirza.
4Dezen dan traden toe voor het aangezicht van Eleázar, de priester, en voor het aangezicht van Jozua, de zoon van Nun, en voor het aangezicht van de oversten, zeggende: De Heere heeft Mozes geboden, dat men ons een erfdeel geven zou in het midden van onze broeders. Daarom gaf hij hen, naar de mond des Heeren, een erfdeel in het midden van de broeders van haar vader.
5En aan Manasse vielen tien snoeren toe, behalve het land Gilead en Bazan, dat op gene zijde van de Jordaan is.
6Want de dochters van Manasse erfden een erfdeel in het midden van zijn zonen; en het land Gilead hadden de overgebleven kinderen van Manasse.
7Zodat de grens van Manasse was van Aser af tot Michmetâth, dat voor aan Sichem is; en deze grens gaat ter rechterhand tot aan de inwoners van En-Tappûah.
8Manasse had wel het land van Tappûah, maar Tappûah zelf, aan de grens van Manasse, hadden de kinderen van Efraïm.
9Daarna komt de grens af naar de beek Kana tegen het zuiden van de beek. Deze steden zijn van Efraïm in het midden van de steden van Manasse; en de grens van Manasse is aan het noorden van de beek, en haar uitgangen zijn aan de zee.
10Het was van Efraïm tegen het zuiden, en tegen het noorden was het van Manasse, en de zee was zijn grens; en aan het noorden stieten zij aan Aser, en aan het oosten aan Issaschar.
11Want Manasse had, in Issaschar en in Aser, Beth-Sean en zijn onderhorige plaatsen, en Jîbleam en zijn onderhorige plaatsen, en de inwoners te Dôr en zijn onderhorige plaatsen, en de inwoners te En-Dôr en zijn onderhorige plaatsen, en de inwoners te Tháänach en zijn onderhorige plaatsen, en de inwoners te Megiddo en zijn onderhorige plaatsen: drie landstreken.
12En de kinderen van Manasse konden de inwoners van die steden niet verdrijven; want de Kanaänieten wilden in dat land wonen.
13En het geschiedde, toen de kinderen Israëls sterk werden, zo maakten zij de Kanaänieten schatplichtig; maar zij verdreven hen niet geheel.
14Toen spraken de kinderen van Jozef tot Jozua, zeggende: Waarom hebt gij mij ten erfdeel maar een lot en een snoer gegeven, daar ik toch een groot volk ben, voor zoveel de Heere mij tot dusver gezegend heeft?
15Jozua nu zeide tot hen: Omdat gij een groot volk zijt, zo ga op naar het woud, en houw daar voor u af in het land der Ferezieten en der Refaieten, omdat u het gebergte van Efraïm te eng is.
16Toen zeiden de kinderen van Jozef: Dat gebergte zou ons niet genoegzaam zijn; er zijn ook ijzeren wagens bij alle Kanaänieten, die in het land van het dal wonen, bij die te Beth-Sean en zijn onderhorige plaatsen, en die in het dal van Jizreël zijn.
17Verder sprak Jozua tot het huis van Jozef, tot Efraïm en tot Manasse, zeggende: Gij zijt een groot volk, en gij hebt grote kracht, gij zult niet slechts één lot hebben.
18Maar het gebergte zal het uwe zijn; en omdat het een woud is, zo houw het af, zo zullen zijn uitgangen de uwe zijn; want gij zult de Kanaänieten verdrijven, al hebben zij ijzeren wagens, al zijn zij sterk.
=Verdeling van het onverdeelde land
#18
1En de ganse vergadering van de kinderen Israëls verzamelde zich te Silo, en zij richtten aldaar op de tent der samenkomst, nadat het land voor hen onderworpen was.
2En er bleven over onder de kinderen Israëls, aan wie zij hun erfdeel niet uitgedeeld hadden, zeven stammen.
3En Jozua zeide tot de kinderen Israëls: Hoe lang houdt gij u zo slap, om voort te gaan, om het land te beërven, dat de Heere, de God uwer vaderen, u gegeven heeft?
4Geeft voor u drie mannen van elke stam, dat ik ze heenzende, en zij zich opmaken, en het land doorwandelen, en het beschrijven naar hun erven, en weer tot mij komen.
5Zij nu zullen het delen in zeven delen; Juda zal blijven in zijn gebied van het zuiden, en het huis van Jozef zal blijven in zijn gebied van het noorden.
6En gij zult het land beschrijven in zeven delen, en tot mij hierheen brengen, opdat ik voor u het lot hier werpe voor het aangezicht van de Heere, onze God.
7Want de Levieten hebben geen deel in het midden van u; maar het priesterdom des Heeren is hun erfdeel. Gad nu, en Ruben, en de halve stam van Manasse, hebben hun erfdeel genomen op gene zijde van de Jordaan, oostwaarts, dat hun Mozes, de knecht des Heeren, gegeven heeft.
8Toen maakten zich die mannen op, en gingen heen. En Jozua gebood hun, die heengingen om het land te beschrijven, zeggende: Gaat, en doorwandelt het land, en beschrijft het; komt dan weer tot mij, zo zal ik u hier het lot werpen, voor het aangezicht des Heeren, te Silo.
9De mannen dan gingen heen, en trokken het land door en beschreven het, naar de steden, in zeven delen, in een boek; en kwamen weer tot Jozua in de legerplaats te Silo.
10Toen wierp Jozua het lot voor hen te Silo, voor het aangezicht des Heeren. En Jozua deelde aldaar de kinderen Israëls het land, naar hun afdelingen.
=Het erfdeel van Benjamin
11En het lot van de stam van de kinderen van Benjamin kwam op, naar hun huisgezinnen; en het gebied van hun lot ging uit tussen de kinderen van Juda, en tussen de kinderen van Jozef.
12En hun grens was naar de hoek noordwaarts van de Jordaan; en deze grens gaat opwaarts aan de zijde van Jericho van het noorden, en gaat op door het gebergte westwaarts, en haar uitgangen zijn aan de woestijn van Beth-Aven.
13En van daar gaat de grens door naar Luz, aan de zijde van Luz (dat is Beth-El), zuidwaarts; en deze grens gaat af naar Atrôth-Addar, aan de berg, die aan de zuidzijde van het benedenste Beth-Hóron is.
14En die grens strekt en keert zich om, naar de westhoek zuidwaarts van de berg, die tegenover Beth-Hóron zuidwaarts is, en haar uitgangen zijn aan Kirjath-Baäl (dat is Kirjath-Jeárim), een stad van de kinderen van Juda. Dit is de hoek ten westen.
15De hoek nu ten zuiden is aan het uiterste van Kirjath-Jeárim; en deze grens gaat uit ten westen, en zij komt uit aan de fontein van de wateren van Neftóah.
16En deze grens gaat af tot aan het uiterste van de berg, die tegenover het dal van de zoon van Hinnom is, die in het dal der Refaïeten is tegen het noorden; en gaat af door het dal van Hinnom, aan de zijde der Jebusieten zuidwaarts, en gaat af aan de fontein van Rogel;
17En strekt zich van het noorden, en gaat uit te En-Sémes; van daar gaat zij uit naar Gelilôth, dat is tegenover de opgang naar Adûmmim, en zij gaat af aan de steen van Bohan, de zoon van Ruben;
18En gaat door ter zijde tegenover Arába naar het noorden, en gaat af te Arába.
19Verder gaat deze grens door aan de zijde van Beth-Hogla noordwaarts, en de uitgangen van deze grens zijn aan de tong van de Zoutzee noordwaarts, aan het uiterste van de Jordaan zuidwaarts. Dit is de zuidergrens.
20De Jordaan nu bepaalt haar aan de hoek naar het oosten. Dit is het erfdeel van de kinderen van Benjamin, binnen hun grenzen rondom, naar hun huisgezinnen.
21De steden nu van de stam van de kinderen van Benjamin, naar hun huisgezinnen, zijn: Jericho, en Beth-Hogla, en Emek-Keziz,
22En Beth-Arába, en Zemaráïm, en Beth-El,
23En Háavvim, en Para, en Ofra,
24Kefar-Haämmónai, en Ofni, en Gaba; twaalf steden en hun dorpen.
25Gíbeon, en Rama, en Beérôth,
26En Mizpa, en Kefíra, en Moza,
27En Rekem, en Jirpeël, en Thárala,
28En Zela, Elef en Jebusi (dat is Jeruzalem), Gibath, Kirjath: veertien steden alsook hun dorpen. Dit is het erfdeel van de kinderen van Benjamin, naar hun huisgezinnen.
=Het erfdeel van Simeon
#19
1Daarna ging het tweede lot uit voor Simeon, voor de stam van de kinderen van Simeon, naar hun huisgezinnen; en hun erfdeel was in het midden van het erfdeel van de kinderen van Juda.
2En zij hadden in hun erfdeel: Beër-Séba, en Séba, en Mólada,
3En Hazar-Sual, en Bala, en Azem,
4En Elthólad, en Bethul, en Horma,
5En Ziklag, en Beth-Hammerchabôth, en Hazar-Suza,
6En Beth-Lebaôth, en Sarûhen; dertien steden en hun dorpen.
7Aïn, Rimmon, en Ether, en Asan; vier steden en hun dorpen;
8En al de dorpen, die rondom deze steden waren, tot Báalath-Beër, dat is Ramath tegen het zuiden. Dit is het erfdeel van de stam van de kinderen van Simeon, naar hun huisgezinnen.
9Het erfdeel van de kinderen van Simeon is onder het snoer van de kinderen van Juda; want het erfdeel van de kinderen van Juda was te groot voor hen; daarom erfden de kinderen van Simeon in het midden van hun erfdeel.
=Het erfdeel van Zebulon
10Daarna kwam het derde lot op voor de kinderen van Zebulon, naar hun huisgezinnen; en het gebied van hun erfdeel was tot aan Sarid.
11En hun grens gaat opwaarts naar het westen en Marála, en reikt tot Dabbáseth, en reikt tot aan de beek, die voor aan Jokneam is.
12En zij wendt zich van Sarid oostwaarts tegen de opgang der zon, tot het gebied van Chislôth-Thabor, en zij komt uit te Dobrath, en gaat opwaarts naar Jafía.
13En van daar gaat zij oostwaarts door naar de opgang, naar Gath-Hefer, te Eth-Kazin, en zij komt uit te Rimmon-Methóar, dat is Nea.
14En deze grens keert zich om tegen het noorden naar Hannáthon, en haar uitgangen zijn het dal van Jiftah-El.
15En Kattath, en Náhalal, en Simron, en Jídala, en Bethlehem; twaalf steden en hun dorpen.
16Dit is het erfdeel van de kinderen van Zebulon, naar hun huisgezinnen; deze steden en hun dorpen.
=Het erfdeel van Issaschar
17Het vierde lot ging uit voor Issaschar, voor de kinderen van Issaschar, naar hun huisgezinnen.
18En hun gebied was Jizreéla, en Kesullôth, en Sunem,
19En Hafaráïm, en Sion, en Anácharath,
20En Rabbith, en Kisjon, en Ebez,
21En Remeth, en En-Gannim, en En-Hadda, en Beth-Pazzez.
22En deze grens reikt aan Thabor, en Sahazíma, en Beth-Sémes; en de uitgangen van hun grens zijn aan de Jordaan; zestien steden en hun dorpen.
23Dit is het erfdeel van de stam van de kinderen van Issaschar, naar hun huisgezinnen, de steden en hun dorpen.
=Het erfdeel van Aser
24Toen ging het vijfde lot voor de stam van de kinderen van Aser uit, naar hun huisgezinnen.
25En hun gebied was Helkath, en Hali, en Beten, en Achsaf,
26En Allammélech, en Amad, en Misal; en zij reikt aan Karmel westwaarts, en aan Sichor-Libnath;
27En wendt zich tegen de opgang der zon naar Beth-Dagon, en reikt aan Zebulon, en aan het dal Jiftha-El noordwaarts naar Beth-Emek, en Nehiël, en komt uit tot Kabul ter linkerhand;
28En Ebron, en Rehob, en Hammon, en Kana, tot aan groot Sidon.
29En deze grens wendt zich naar Rama, en tot aan de vaste stad Tyrus; dan keert deze grens naar Hosa, en haar uitgangen zijn aan de zee, van het landsnoer strekkende naar Achzib,
30En Umma, en Afek, en Rehob; twee en twintig steden en hun dorpen.
31Dit is het erfdeel van de stam van de kinderen van Aser, naar hun huisgezinnen, deze steden en hun dorpen.
=Het erfdeel van Nafthali
32Het zesde lot ging uit voor de kinderen van Nafthali, voor de kinderen van Nafthali, naar hun huisgezinnen.
33En hun gebied is van Helef, van Allon tot Zaänannim, en Adámi-Nekeb, en Jabneël, tot Lakkum; en haar uitgangen zijn aan de Jordaan.
34En deze grens wendt zich westwaarts naar Asnoth-Thabor, en van daar gaat zij voort naar Hukkok, en zij reikt aan Zebulon tegen het zuiden, en aan Aser reikt zij tegen het westen, en aan Juda aan de Jordaan tegen de opgang der zon.
35De vaste steden nu zijn: Ziddim, Zer en Hámmath, Rakkath en Kinnéreth,
36En Adáma, en Rama, en Hazor,
37En Kedes, en Edréï, en En-Hazor,
38En Jiron, en Migdal-El, Horem en Beth-Anath, en Beth-Sémes; negentien steden en hun dorpen.
39Dit is het erfdeel van de stam van de kinderen van Nafthali, naar hun huisgezinnen, de steden en hun dorpen.
=Het erfdeel van Dan
40Het zevende lot ging uit voor de stam van de kinderen van Dan, naar hun huisgezinnen.
41En het gebied van hun erfdeel was: Zora, en Estáol, en Ir-Sémes,
42En Saälabbin, en Ajálon, en Jithla,
43En Elon, en Timnátha, en Ekron,
44En Elteké, en Gibbethon, en Baälath,
45En Jehud, en Bené-Berak, en Gath-Rimmon,
46En Me-Jarkon, en Rakkon, met het gebied tegenover Jafo.
47Doch het gebied van de kinderen van Dan was hun te klein uitgekomen; daarom trokken de kinderen van Dan op, en voerden krijg tegen Lesem, en namen het in, en sloegen het met de scherpte des zwaards, en erfden het, en woonden daarin; en zij noemden Lesem, Dan, naar de naam van hun vader Dan.
48Dit is het erfdeel van de stam van de kinderen van Dan, naar hun huisgezinnen, deze steden en hun dorpen.
=Jozua ontvangt Timnath-Serah
49Toen zij nu geëindigd hadden het land erfelijk te delen, naar zijn gebieden, zo gaven de kinderen Israëls aan Jozua, de zoon van Nun, een erfdeel in het midden van hen.
50Naar de mond des Heeren gaven zij hem die stad, die hij begeerde, Timnath-Serah, op het gebergte van Efraïm; en hij bouwde die stad, en woonde daarin.
51Dit zijn de erfdelen, die Eleázar, de priester, en Jozua, de zoon van Nun, en de hoofden der vaderen van de stammen, door het lot aan de kinderen Israëls erfelijk uitdeelden te Silo, voor het aangezicht des Heeren, aan de deur van de tent der samenkomst. Aldus maakten zij een einde aan het uitdelen van het land.
=Voorschriften voor zes vrijsteden
#20
1Verder sprak de Heere tot Jozua, zeggende:
2Spreek tot de kinderen Israëls, zeggende: Geeft voor u de vrijsteden, waarvan Ik met u gesproken heb door de dienst van Mozes.
3Dat daarheen vluchte de doodslager, die een ziel per ongeluk, niet met moedwil, verslaat; opdat zij u zijn tot een toevlucht voor de bloedwreker.
4Als hij vlucht tot een van die steden, zo zal hij staan aan de deur van de stadspoort, en hij zal zijn woorden spreken voor de oren van de oudsten van die stad; dan zullen zij hem tot zich in de stad nemen, en hem plaats geven, dat hij bij hen wone.
5En als de bloedwreker hem najaagt, zo zullen zij de doodslager in zijn hand niet overgeven, omdat hij zijn naaste niet met moedwil verslagen heeft, en hem gisteren en eergisteren niet heeft gehaat.
6En hij zal in die stad wonen, totdat hij zal staan voor het aangezicht van de vergadering voor het gericht, totdat de hogepriester zal sterven, die in die dagen zijn zal; dan zal de doodslager weerkeren, en tot zijn stad komen, en tot zijn huis, tot de stad, van waar hij gevlucht is.
7Toen heiligden zij Kedes in Galiléa, op het gebergte van Nafthali, en Sichem op het gebergte van Efraïm, en Kirjath-Arba, dat is Hebron, op het gebergte van Juda.
8En aan gene zijde van de Jordaan, van Jericho oostwaarts, gaven zij Bezer in de woestijn, in het platte land, van de stam van Ruben; en Ramoth in Gilead, van de stam van Gad; en Golan in Bazan, van de stam van Manasse.
9Dit nu zijn de steden, die bestemd waren voor al de kinderen Israëls, en voor de vreemdeling, die in het midden van hen verkeert, opdat daarheen vluchte al wie een ziel per ongeluk slaat; opdat hij niet sterve door de hand van de bloedwreker, totdat hij voor het aangezicht van de vergadering gestaan zal hebben.
=De steden der Levieten
#21
1Toen naderden de hoofden der vaderen van de Levieten tot Eleázar, de priester, en tot Jozua, de zoon van Nun, en tot de hoofden der vaderen van de stammen van de kinderen Israëls;
2En zij spraken tot hen, te Silo, in het land Kanaän, zeggende: De Heere heeft geboden door de dienst van Mozes, dat men ons steden te bewonen geven zou, en hun weidegronden voor onze beesten.
3Daarom gaven de kinderen Israëls aan de Levieten van hun erfdeel, naar de mond des Heeren, deze steden en de weidegronden ervan.
4Toen ging het lot uit voor de huisgezinnen der Kahathieten; en voor de kinderen van Aäron, de priester, uit de Levieten, waren van de stam van Juda, en van de stam van Simeon, en van de stam van Benjamin, door het lot, dertien steden.
5En aan de overgebleven kinderen van Kahath vielen, bij het lot, van de huisgezinnen van de stam van Efraïm, en van de stam van Dan, en van de halve stam van Manasse, tien steden.
6En aan de kinderen van Gerson, van de huisgezinnen van de stam van Issaschar, en van de stam van Aser, en van de stam van Nafthali, en van de halve stam van Manasse, in Bazan, bij het lot, dertien steden.
7Aan de kinderen van Merári, naar hun huisgezinnen, van de stam van Ruben, en van de stam van Gad, en van de stam van Zebulon, twaalf steden.
8Alzo gaven de kinderen Israëls aan de Levieten deze steden en hun weidegronden, bij het lot, gelijk de Heere geboden had door de dienst van Mozes.
9Verder gaven zij van de stam van de kinderen van Juda, en van de stam van de kinderen van Simeon, deze steden, die men bij name noemde;
10Dat zij waren van de kinderen van Aäron, van de huisgezinnen der Kahathieten, uit de kinderen van Levi; want het eerste lot was het hunne.
11Zo gaven zij hun de stad van Arba, de vader van Anok (zij is Hebron), op de berg van Juda, en haar weidegronden rondom haar.
12Maar het veld van de stad en haar dorpen, gaven zij aan Kaleb, de zoon van Jefunne, tot zijn bezitting.
13Alzo gaven zij aan de kinderen van de priester Aäron de vrijstad van de doodslager, Hebron en zijn weidegronden, en Libna en zijn weidegronden;
14En Jatthir en zijn weidegronden, en Esthemóa en zijn weidegronden;
15En Holon en zijn weidegronden, en Debir en zijn weidegronden;
16En Aïn en zijn weidegronden, en Jutta en zijn weidegronden, en Beth-Sémes en zijn weidegronden; negen steden van deze twee stammen.
17En van de stam van Benjamin, Gíbeon en zijn weidegronden, Geba en zijn weidegronden;
18Anathoth en zijn weidegronden, en Almon en zijn weidegronden: vier steden.
19Al de steden van de kinderen van Aäron, de priesters, waren dertien steden en hun weidegronden.
20De huisgezinnen nu van de kinderen van Kahath, de Levieten, die overgebleven waren van de kinderen van Kahath, die hadden de steden van hun lot van de stam van Efraïm.
21En zij gaven hun Sichem, een vrijstad van de doodslager, en zijn weidegronden, op de berg Efraïm, en Gezer en zijn weidegronden;
22En Kibzáïm en zijn weidegronden, en Beth-Hóron en zijn weidegronden: vier steden.
23En van de stam van Dan, Elteké en zijn weidegronden, Gibbethon en zijn weidegronden;
24Ajálon en zijn weidegronden, Gath-Rimmon en zijn weidegronden: vier steden.
25En van de halve stam van Manasse, Tháänach en zijn weidegronden, en Gath-Rimmon en zijn weidegronden: twee steden.
26Al de steden voor de huisgezinnen van de overige kinderen van Kahath zijn tien, met hun weidegronden.
27En aan de kinderen van Gerson, van de huisgezinnen der Levieten, van de halve stam van Manasse, de vrijstad van de doodslager, Golan in Bazan, en zijn weidegronden, en Beësthera en zijn weidegronden: twee steden.
28En van de stam van Issaschar, Kisjon en zijn weidegronden, en Dobrath en zijn weidegronden;
29Jarmuth en zijn weidegronden, En-Gannim en zijn weidegronden: vier steden.
30En van de stam van Aser, Misal en zijn weidegronden, Abdon en zijn weidegronden;
31En Helkath en zijn weidegronden, en Rehob en zijn weidegronden: vier steden.
32En van de stam van Nafthali, de vrijstad van de doodslager, Kedes in Galiléa, en zijn weidegronden, en Hammoth-Dôr en zijn weidegronden, en Karthan en zijn weidegronden: drie steden.
33Al de steden van de Gersonieten, naar hun huisgezinnen, zijn dertien steden en hun weidegronden.
34Aan de huisgezinnen nu van de kinderen van Merári, van de overige Levieten, werd gegeven van de stam van Zebulon, Jokneam en zijn weidegronden, Kartha en zijn weidegronden;
35Dimna en zijn weidegronden, Náhalal en zijn weidegronden: vier steden.
36En van de stam van Ruben, Bezer en zijn weidegronden, en Jahza en zijn weidegronden;
37Kedémôth en zijn weidegronden, en Méfaäth en zijn weidegronden: vier steden.
38Van de stam van Gad nu, de vrijstad van de doodslager, Ramoth in Gilead, en zijn weidegronden, en Mahanaïm en zijn weidegronden;
39Hesbon en zijn weidegronden, Jáëzer en zijn weidegronden: al die steden zijn vier.
40Al die steden waren van de kinderen van Merári, naar hun huisgezinnen, die nog overig waren van de huisgezinnen van de Levieten; en hun lot was twaalf steden.
41Al de steden van de Levieten, in het midden van de erfenis van de kinderen Israëls, waren acht en veertig steden en hun weidegronden.
42Deze steden waren elk met haar weidegronden rondom haar; alzo was het met al die steden.
43Alzo gaf de Heere aan Israël het ganse land, dat Hij gezworen had hun vaderen te geven, en zij beërfden het, en woonden daarin.
44En de Heere gaf hun rust rondom, naar alles, wat Hij hun vaderen gezworen had; en er bestond niet één man van al hun vijanden voor hun aangezicht; al hun vijanden gaf de Heere in hun hand.
45Er viel niet één woord van al de goede woorden, die de Heere gesproken had tot het huis van Israël; het kwam allemaal.
=Jozua ontslaat de Rubenieten, Gadieten en de halve stam van Manasse
#22
1Toen riep Jozua de Rubenieten, en de Gadieten, en de halve stam van Manasse,
2En hij zeide tot hen: Gij hebt onderhouden alles, wat u Mozes, de knecht des Heeren, geboden heeft; en gij zijt mijn stem gehoorzaam geweest in alles, wat ik u geboden heb.
3Gij hebt uw broeders niet verlaten nu lange tijd, tot op deze dag toe; maar gij hebt waargenomen de onderhouding der geboden van de Heere, uw God.
4En nu, de Heere, uw God, heeft uw broeders rust gegeven, gelijk Hij hun toegezegd had; keert dan nu weer, en gaat gij naar uw tenten, naar het land van uw bezitting, dat Mozes, de knecht des Heeren, u gegeven heeft op gene zijde van de Jordaan.
5Alleen, neemt naarstig waar te doen het gebod en de wet, die u Mozes, de knecht des Heeren, geboden heeft, dat gij de Heere, uw God, liefhebt, en dat gij wandelt in al Zijn wegen, en Zijn geboden houdt, en Hem aanhangt, en dat gij Hem dient met uw ganse hart en met uw ganse ziel.
6Alzo zegende Jozua hen, en hij liet hen gaan; en zij gingen naar hun tenten.
7Want aan de helft van de stam van Manasse had Mozes een erfdeel gegeven in Bazan; maar aan de andere helft ervan gaf Jozua een erfdeel bij hun broeders, aan deze zijde van de Jordaan westwaarts. Verder ook toen Jozua hen liet trekken naar hun tenten, zo zegende hij hen.
8En hij sprak tot hen, zeggende: Keert weer tot uw tenten met veel rijkdom, en met zeer veel vee, met zilver, en met goud, en met koper, en met ijzer, en met zeer veel klederen; deelt de roof van uw vijanden met uw broeders.
9Alzo keerden de kinderen van Ruben, en de kinderen van Gad, en de halve stam van Manasse weer, en trokken van de kinderen Israëls, van Silo, dat in het land Kanaän is, om te gaan naar het land van Gilead, naar het land van hun bezitting, waarin zij bezitters gemaakt waren, naar de mond des Heeren, door de dienst van Mozes.
10Toen zij kwamen aan de grenzen van de Jordaan, die in het land Kanaän zijn, zo bouwden de kinderen van Ruben, en de kinderen van Gad, en de halve stam van Manasse aldaar een altaar aan de Jordaan, een altaar groot in het aanzien.
11En de kinderen Israëls hoorden zeggen: Ziet, de kinderen van Ruben, en de kinderen van Gad, en de halve stam van Manasse hebben een altaar gebouwd, tegenover het land Kanaän, aan de grenzen van de Jordaan, aan de zijde van de kinderen Israëls.
12Toen de kinderen Israëls dit hoorden, zo verzamelde de ganse vergadering van de kinderen Israëls te Silo, dat zij tegen hen optrokken met een leger.
13En de kinderen Israëls zonden aan de kinderen van Ruben, en aan de kinderen van Gad, en aan de halve stam van Manasse, in het land Gilead, Pínehas, de zoon van Eleázar, de priester;
14En tien vorsten met hem, van ieder vaderlijk huis een vorst, uit al de stammen van Israël; en zij waren een ieder een hoofd van het huis van hun vaderen over de duizenden van Israël.
15Toen zij tot de kinderen van Ruben, en tot de kinderen van Gad, en tot de halve stam van Manasse kwamen, in het land Gilead, zo spraken zij met hen, zeggende:
16Alzo spreekt de ganse gemeente des Heeren: Wat overtreding is dit, waarmee gij overtreden hebt tegen de God van Israël, heden afkerende van achter de Heere, doordat gij een altaar voor u gebouwd hebt, om heden tegen de Heere weerspannig te zijn?
17Is ons de ongerechtigheid van Peor te weinig, waarom wij niet gereinigd zijn tot op deze dag, hoewel de plaag in de vergadering des Heeren geweest is?
18Omdat gij u heden van achter de Heere afkeert, het zal dan geschieden, als gij heden weerspannig zijt tegen de Heere, zo zal Hij Zich morgen grotelijks vertoornen tegen de ganse gemeente van Israël.
19Maar toch, indien het land van uw bezitting onrein is, komt over in het land van de bezitting des Heeren, waar de tabernakel des Heeren woont, en neemt bezitting in het midden van ons; maar weest niet weerspanning tegen de Heere, en weest ook niet weerspannig tegen ons, een altaar voor u bouwende, behalve het altaar van de Heere, onze God.
20Heeft niet Achan, de zoon van Zerah, overtreding begaan met het verbannene, en kwam er niet een verbolgenheid over de ganse vergadering van Israël? En die man stierf niet alleen in zijn ongerechtigheid.
21Toen antwoordden de kinderen van Ruben, en de kinderen van Gad, en de halve stam van Manasse, en zij spraken met de hoofden der duizenden van Israël:
22De God der goden, de Heere, de God der goden, de Heere, Die weet het; Israël zelf zal het ook weten! Is het door weerspannigheid, of is het door overtreding tegen de Heere, zo behoudt ons heden niet;
23Dat wij ons een altaar zouden gebouwd hebben, om ons van achter de Heere af te keren, of om brandoffer en spijsoffer daarop te offeren, of om dankoffer daarop te doen, zo eise de Heere het.
24En zo wij dit niet uit zorg vanwege deze zaak gedaan hebben, zeggende: Morgen mochten uw kinderen tot onze kinderen spreken, zeggende: Wat hebt gij met de Heere, de God van Israël, te doen?
25De Heere heeft immers de Jordaan tot grens gezet tussen ons en tussen u, gij, kinderen van Ruben, en gij, kinderen van Gad! gij hebt geen deel aan de Heere. Zo mochten uw kinderen onze kinderen doen ophouden, dat zij de Heere niet vreesden.
26Daarom zeiden wij: Laat ons toch voor ons maken, bouwende een altaar, niet ten brandoffer, noch ten offer.
27Maar dat het een getuige zij tussen ons en tussen u, en tussen onze geslachten na ons, opdat wij de dienst des Heeren voor Zijn aangezicht dienen mochten met onze brandoffers, en met onze slachtoffers, en met onze dankoffers; en dat uw kinderen tot onze kinderen morgen niet zeggen: Gij hebt geen deel aan de Heere.
28Daarom zeiden wij: Wanneer het geschiedt, dat zij morgen alzo tot ons en tot onze geslachten zeggen zullen; zo zullen wij zeggen: Ziet de gelijkenis van het altaar des Heeren, dat onze vaderen gemaakt hebben, niet ten brandoffer, noch ten offer; maar het is een getuige tussen ons en tussen u.
29Het zij verre van ons, dat wij zouden weerspannig zijn tegen de Heere, of dat wij op deze dag ons van achter de Heere afkeren zouden, bouwende een altaar ten brandoffer, ten spijsoffer, of ten slachtoffer, behalve het altaar van de Heere, onze God, dat voor Zijn tabernakel is.
30Toen de priester Pínehas, en de oversten der vergadering, en de hoofden der duizenden van Israël, die bij hem waren, de woorden hoorden, die de kinderen van Ruben, en de kinderen van Gad, en de kinderen van Manasse gesproken hadden, zo was het goed in hun ogen.
31En Pínehas, de zoon van de priester Eleázar, zeide tot de kinderen van Ruben, en tot de kinderen van Gad, en tot de kinderen van Manasse: Heden weten wij, dat de Heere in het midden van ons is, daar gij deze overtreding tegen de Heere niet begaan hebt; toen hebt gij de kinderen Israëls verlost uit de hand des Heeren.
32En Pínehas, de zoon van de priester Eleázar, keerde weer met de oversten van de kinderen van Ruben, en van de kinderen van Gad, uit het land Gilead, naar het land Kanaän, tot de kinderen Israëls; en zij brachten hun antwoord weder;
33Het antwoord nu was goed in de ogen van de kinderen Israëls, en de kinderen Israëls loofden God, en zeiden niet meer van tegen hen op te trekken met een leger, om het land te verderven, waarin de kinderen van Ruben en de kinderen van Gad woonden.
34En de kinderen van Ruben en de kinderen van Gad noemden dat altaar: Dat het een getuige zij tussen ons, dat de Heere God is.
=Jozua vermaant het volk tot onderhouding van de wet
#23
1En het geschiedde na vele dagen, nadat de Heere Israël rust gegeven had van al zijn vijanden rondom heen, en Jozua oud geworden en wel bedaagd was;
2Zo riep Jozua gans Israël, hun oudsten, en hun hoofden, en hun richters, en hun ambtlieden, en hij zeide tot hen: Ik ben oud geworden, en wel bedaagd;
3En gij hebt gezien alles, wat de Heere, uw God, gedaan heeft aan al deze volken voor uw aangezicht; want de Heere, uw God Zelf is het, Die voor u gestreden heeft.
4Ziet, ik heb u deze overige volken door het lot doen toevallen, ten erfdeel voor uw stammen, van de Jordaan af, met al de volken, die ik uitgeroeid heb, en tot de grote zee, tegen de ondergang der zon.
5En de Heere, uw God, Zelf zal hen uitstoten voor uw aangezicht, en Hij zal hen van voor uw aangezicht verdrijven; en gij zult hun land erfelijk bezitten, zoals de Heere, uw God, tot u gesproken heeft.
6Zo weest zeer sterk, om te bewaren en om te doen alles, wat geschreven is in het wetboek van Mozes; opdat gij daarvan niet afwijkt ter rechter- noch ter linkerhand;
7Dat gij niet ingaat tot deze volken; deze, die overgebleven zijn bij u; gedenkt ook niet aan de naam van hun goden, en doet er niet bij zweren, en dient hen niet, en buigt u voor die niet;
8Maar de Heere, uw God, zult gij aanhangen, zoals gij tot op deze dag gedaan hebt.
9Want de Heere heeft van uw aangezicht verdreven grote en machtige volken; en u aangaande, niemand heeft voor uw aangezicht bestaan, tot op deze dag toe.
10Een enig man onder u zal er duizend jagen; want het is de Heere, uw God, Zelf, Die voor u strijdt, zoals Hij tot u gesproken heeft.
11Daarom bewaart uw zielen naarstig, dat gij de Heere, uw God, liefhebt.
12Want zo gij enigszins afkeert, en het overige van deze volken aanhangt, van deze, die bij u overgebleven zijn, en u met hen verzwagert, en gij tot hen zult ingaan, en zij tot u;
13Weet voorzeker, dat de Heere, uw God, niet voortvaren zal deze volken van voor uw aangezicht te verdrijven; maar zij zullen u zijn tot een strik, en tot een net, en tot een gesel aan uw zijden, en tot doornen in uw ogen, totdat gij omkomt van dit goede land, dat de Heere, uw God, u gegeven heeft.
14En ziet, ik ga heden in de weg der ganse aarde; en gij weet in uw ganse hart en in uw ganse ziel, dat er niet een enig woord gevallen is van al die goede woorden, welke de Heere, uw God, over u gesproken heeft; zij zijn u alle overkomen; er is daarvan niet een enig woord gevallen.
15En het zal geschieden, zoals al die goede dingen over u gekomen zijn, die de Heere, uw God, tot u gesproken heeft, alzo zal de Heere over u komen laten al die kwade dingen, totdat Hij u verdelgt van dit goede land, dat de Heere, uw God, u gegeven heeft.
16Wanneer gij het verbond van de Heere, uw God, overtreedt, dat Hij u geboden heeft, en gij heengaat en andere goden dient, en u voor die neerbuigt, zo zal de toorn des Heeren over u ontsteken, en gij zult haastig omkomen van het goede land, dat Hij u gegeven heeft.
=Jozua vernieuwt het verbond met Israël te Sichem
#24
1Daarna verzamelde Jozua al de stammen van Israël te Sichem, en hij riep de oudsten van Israël, en zijn hoofden, en zijn richters, en zijn ambtlieden; en zij stelden zich voor het aangezicht van God.
2Toen zeide Jozua tot het ganse volk: Alzo zegt de Heere, de God Israëls: Over gene zijde der rivier hebben uw vaders van ouds gewoond, namelijk Terah, de vader van Abraham, en de vader van Nahor; en zij hebben andere goden gediend.
3Toen nam Ik uw vader Abraham van gene zijde der rivier, en deed hem wandelen door het ganse land Kanaän; Ik vermeerderde ook zijn zaad en gaf hem Izak.
4En aan Izak gaf Ik Jakob en Ezau; en Ik gaf aan Ezau het gebergte Seïr, om dat erfelijk te bezitten; maar Jakob en zijn kinderen trokken af in Egypte.
5Toen zond Ik Mozes en Aäron, en Ik plaagde Egypte, zoals Ik in zijn midden gedaan heb; en daarna leidde Ik u daaruit.
6Toen Ik uw vaders uit Egypte gevoerd had, zo kwaamt gij aan de zee, en de Egyptenaars joegen uw vaderen na met wagens en met ruiters, tot de Schelfzee.
7Zij nu riepen tot de Heere, en Hij stelde een duisternis tussen u en tussen de Egyptenaars, en Hij bracht de zee over hen, en bedekte hen; en uw ogen hebben gezien, wat Ik in Egypte gedaan heb. Daarna hebt gij vele dagen in de woestijn gewoond.
8Toen bracht Ik u in het land der Amorieten, die over gene zijde van de Jordaan woonden, die streden tegen u; maar Ik gaf hen in uw hand, en gij bezat hun land erfelijk, en Ik verdelgde hen voor uw aangezicht.
9Ook maakte zich Balak op, de zoon van Zippor, de koning der Moabieten, en hij streed tegen Israël; en hij zond heen, en deed Bíleam, de zoon van Beor, roepen, opdat hij u vervloeken zou.
10Maar Ik wilde Bíleam niet horen; daarom zegende hij u gestadig, en Ik verloste u uit zijn hand.
11Toen gij over de Jordaan getrokken waart, en te Jericho kwaamt, zo voerden de burgers van Jericho krijg tegen u, de Amorieten, en de Ferezieten, en de Kanaänieten, en de Hethieten, en de Girgazieten, de Hevieten en de Jebusieten; doch Ik gaf hen in uw hand.
12En Ik zond horzels voor u heen; die dreven hen weg van uw aangezicht, gelijk de beide koningen der Amorieten, niet door uw zwaard, noch door uw boog.
13Dus heb Ik u een land gegeven, waaraan gij niet gearbeid hebt, en steden, die gij niet gebouwd hebt, en gij woont daarin; gij eet van de wijngaarden en olijfbomen, die gij niet geplant hebt.
14En nu, vreest de Heere, en dient Hem in oprechtheid en in waarheid; en doet weg de goden, die uw vaders gediend hebben, aan gene zijde der rivier, en in Egypte; en dient de Heere.
15Doch zo het kwaad is in uw ogen de Heere te dienen, kiest u heden, wie gij dienen zult; hetzij de goden, welke uw vaders, die aan de andere zijde der rivier waren, gediend hebben, of de goden der Amorieten, in wier land gij woont; maar aangaande mij, en mijn huis, wij zullen de Heere dienen!
16Toen antwoordde het volk en zeide: Het zij verre van ons, dat wij de Heere verlaten zouden, om andere goden te dienen.
17Want de Heere is onze God; Hij is het, Die ons en onze vaderen uit het land van Egypte, uit het diensthuis heeft opgevoerd, en Die deze grote tekenen voor onze ogen gedaan heeft, en ons bewaard heeft op al de weg, door welke wij getrokken zijn, en onder alle volken, door wier midden wij getrokken zijn.
18En de Heere heeft voor ons aangezicht uitgestoten al die volken, zelfs de Amoriet, inwoner des lands. Wij zullen ook de Heere dienen, want Hij is onze God.
19Toen zeide Jozua tot het volk: Gij zult de Heere niet kunnen dienen, want Hij is een heilig God; Hij is een naijverig God; Hij zal uw overtredingen en uw zonden niet vergeven.
20Indien gij de Heere verlaten en vreemde goden dienen zult, zo zal Hij Zich omkeren, en Hij zal u kwaad doen, en Hij zal u verdelgen, naar dat Hij u goed gedaan zal hebben.
21Toen zeide het volk tot Jozua: Neen, maar wij zullen de Heere dienen.
22Jozua nu zeide tot het volk: Gij zijt getuigen over uzelf, dat gij u de Heere verkoren hebt, om Hem te dienen. En zij zeiden: Wij zijn getuigen.
23En nu, doet de vreemde goden weg, die in het midden van u zijn, en neigt uw harten tot de Heere, de God van Israël.
24En het volk zeide tot Jozua: Wij zullen de Heere, onze God, dienen, en wij zullen Zijn stem gehoorzamen.
25Alzo maakte Jozua op die zelfde dag een verbond met het volk; en hij stelde het hun tot een inzetting en recht te Sichem.
26En Jozua schreef deze woorden in het wetboek Gods; en hij nam een grote steen, en hij richtte die daar op onder de eik, die bij het heiligdom des Heeren was.
27En Jozua zeide tot het ganse volk: Ziet, deze steen zal ons tot een getuigenis zijn; want hij heeft gehoord al de redenen des Heeren, die Hij tot ons gesproken heeft; ja, hij zal tot een getuigenis tegen u zijn, opdat gij uw God niet liegt.
28Toen zond Jozua het volk weg, een ieder naar zijn erfdeel.
=Jozua's dood
29En het geschiedde na deze dingen, dat Jozua, de zoon van Nun, de knecht des Heeren, stierf, oud zijnde honderd tien jaren.
30En zij begroeven hem in het gebied van zijn erfdeel, te Timnath-Serah, dat is op een berg van Efraïm, aan het noorden van de berg Gaäs.
31Israël nu diende de Heere al de dagen van Jozua, en al de dagen van de oudsten, die lang na Jozua leefden, en die al het werk des Heeren wisten, dat Hij aan Israël gedaan had.
32Zij begroeven ook de beenderen van Jozef, die de kinderen Israëls uit Egypte opgevoerd hadden, te Sichem, in dat stuk veld, dat Jakob gekocht had van de kinderen van Hemor, de vader van Sichem, voor honderd stukken geld, want zij waren aan de kinderen van Jozef ter erfenis geworden.
33Ook stierf Eleázar, de zoon van Aäron; en zij begroeven hem op de heuvel van Pínehas, zijn zoon, die hem gegeven was geweest op het gebergte van Efraïm.
