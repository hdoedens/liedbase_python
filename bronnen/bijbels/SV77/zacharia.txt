
=De Joden tot bekering vermaand
#1
1In de achtste maand, in het tweede jaar van Daríus, geschiedde het woord des Heeren tot Zacharía, de zoon van Beréchja, de zoon van Iddo, de profeet, zeggende:
2De Heere is zeer vertoornd geweest tegen uw vaderen.
3Daarom zeg tot hen: Alzo zegt de Heere der heerscharen: Keert weer tot Mij, spreekt de Heere der heerscharen, zo zal Ik tot u weerkeren, zegt de Heere der heerscharen.
4Weest niet als uw vaderen, tot wie de vorige profeten riepen, zeggende: Alzo zegt de Heere der heerscharen: Bekeert u toch van uw boze wegen, en uw boze handelingen; maar zij hoorden niet, en zij luisterden niet naar Mij, spreekt de Heere.
5Uw vaderen, waar zijn die? En de profeten, zullen zij in eeuwigheid leven?
6Nochtans Mijn woorden en Mijn inzettingen, die Ik Mijn knechten, de profeten, geboden had, hebben zij uw vaders niet getroffen? zodat zij weerkerende zeiden: Zoals de Heere der heerscharen gedacht heeft ons te doen, naar onze wegen en naar onze handelingen, alzo heeft Hij met ons gedaan.
=Het gezicht van de man op het rode paard
7Op de vier en twintigste dag, in de elfde maand (die de maand Schebat is), in het tweede jaar van Daríus, geschiedde het woord des Heeren tot Zacharía, de zoon van Beréchja, de zoon van Iddo, de profeet, zeggende:
8Ik zag des nachts, en ziet, een Man rijdende op een rood paard, en Hij stond tussen de mirten, die in de diepte waren; en achter Hem waren rode, bruine en witte paarden.
9En ik zeide: Mijn Heere! wat zijn deze? Toen zeide tot mij de Engel, Die met mij sprak: Ik zal u tonen, wat deze zijn.
10Toen antwoordde de Man, Die tussen de mirten stond, en zeide: Deze zijn het, die de Heere uitgezonden heeft, om het land te doorwandelen.
11En zij antwoordden de Engel des Heeren, Die tussen de mirten stond, en zeiden: Wij hebben het land doorwandeld, en ziet, het ganse land zit en het is stil.
12Toen antwoordde de Engel des Heeren, en zeide: Heere der heerscharen! hoe lang zult Gij U niet ontfermen over Jeruzalem, en over de steden van Juda, op welke Gij gram geweest zijt, deze zeventig jaren?
13En de Heere antwoordde de Engel, Die met mij sprak, goede woorden, troostrijke woorden.
14En de Engel, Die met mij sprak, zeide tot mij: Roep uit, zeggende: Alzo zegt de Heere der heerscharen: Ik ijver over Jeruzalem en over Sion met een grote ijver.
15En Ik ben met een zeer grote toorn vertoornd tegen die geruste heidenen; want Ik was een weinig toornig, maar zij hebben ten kwade geholpen.
16Daarom zegt de Heere alzo: Ik ben tot Jeruzalem weergekeerd met ontfermingen; Mijn huis zal daarin gebouwd worden, spreekt de Heere der heerscharen, en het richtsnoer zal over Jeruzalem uitgestrekt worden.
17Roep nog, zeggende: Alzo zegt de Heere der heerscharen: Mijn steden zullen nog uitgebreid worden vanwege het goede; want de Heere zal Sion nog troosten, en Hij zal Jeruzalem nog verkiezen.
=Het gezicht van de hoornen en de smeden
18En ik hief mijn ogen op, en zag; en ziet, er waren vier hoornen.
19En ik zeide tot de Engel, Die met mij sprak: Wat zijn deze? En Hij zeide tot mij: Dit zijn de hoornen, welke Juda, Israël en Jeruzalem verstrooid hebben.
20En de Heere toonde mij vier smeden.
21Toen zeide ik: Wat komen die maken? En Hij sprak, zeggende: Dat zijn de hoornen, die Juda verstrooid hebben, zodat niemand zijn hoofd ophief; maar deze zijn gekomen, om die te verschrikken, om de hoornen der heidenen neer te werpen, die de hoorn verheven hebben tegen het land van Juda, om dat te verstrooien.
=Het gezicht van de man met het meetsnoer
#2
1Weer hief ik mijn ogen op, en ik zag; en ziet, er was een man, en in zijn hand was een meetsnoer.
2En ik zeide: Waar gaat gij heen? En hij zeide tot mij: Om Jeruzalem te meten; om te zien, hoe groot haar breedte, en hoe groot haar lengte wezen zal.
3En ziet, de Engel, Die met mij sprak, ging uit; en een andere Engel ging uit, hem tegemoet.
4En hij zeide tot hem: Loop, spreek deze jongeling aan, zeggende: Jeruzalem zal dorpsgewijze bewoond worden, vanwege de veelheid der mensen en der beesten, die in het midden ervan wezen zal.
5En Ik zal haar wezen, spreekt de Heere, een vurige muur rondom; en Ik zal tot heerlijkheid wezen in het midden van haar.
6Oh, oh, vlucht toch uit het Noorderland, spreekt de Heere; want Ik heb u uitgebreid naar de vier winden des hemels, spreekt de Heere.
7Oh, Sion! ontkomt gij, die woont bij de dochter van Babel!
8Want zo zegt de Heere der heerscharen: Na de heerlijkheid over u, heeft Hij mij gezonden tot die heidenen, die u beroofd hebben; want die u aanraakt, die raakt Zijn oogappel aan.
9Want ziet, Ik zal Mijn hand over hen bewegen, en zij zullen hun knechten een roof wezen. Alzo zult gij weten, dat de Heere der heerscharen mij gezonden heeft.
10Juich en verblijd u, gij dochter Sions; want zie, Ik kom, en Ik zal in het midden van u wonen, spreekt de Heere.
11En vele heidenen zullen te dien dage de Heere toegevoegd worden, en zij zullen Mij tot een volk wezen; en Ik zal in het midden van u wonen; en gij zult weten, dat de Heere der heerscharen mij tot u gezonden heeft.
12Dan zal de Heere Juda erven voor Zijn deel, in het heilige land, en Hij zal Jeruzalem nog verkiezen.
13Zwijg, alle vlees, voor het aangezicht des Heeren! want Hij is ontwaakt uit Zijn heilige woning.
=Het gezicht van de hogepriester Jósua. Profetie van de Spruit
#3
1Daarna toonde Hij mij Jósua, de hogepriester, staande voor het aangezicht van de Engel des Heeren; en de satan stond aan zijn rechterhand, om hem te weerstaan.
2Doch de Heere zeide tot de satan: De Heere schelde u, gij satan! ja, de Heere schelde u, Die Jeruzalem verkiest; is deze niet een vuurbrand  uit het vuur gerukt?
3Jósua nu was bekleed met vuile klederen, toen hij voor het aangezicht van de Engel stond.
4Toen antwoordde Hij, en sprak tot hen, die voor Zijn aangezicht stonden, zeggende: Doet deze vuile klederen van hem weg. Daarna sprak Hij tot hem: Zie, Ik heb uw ongerechtigheid van u weggenomen, en Ik zal u wisselklederen aandoen.
5Daarom zeg Ik: Laat ze een reine hoed op zijn hoofd zetten. En zij zetten die reine hoed op zijn hoofd, en zij trokken hem klederen aan; en de Engel des Heeren stond daarbij.
6Toen betuigde de Engel des Heeren Jósua, zeggende:
7Zo zegt de Heere der heerscharen: Indien gij in Mijn wegen zult wandelen, en indien gij Mijn wacht zult waarnemen, zo zult gij ook Mijn huis richten, en ook Mijn voorhoven bewaren; en Ik zal u wandelingen geven onder hen, die hier staan.
8Hoor nu toe, Jósua, gij hogepriester! gij en uw vrienden, die voor uw aangezicht zitten, want zij zijn een wonderteken; want ziet, Ik zal Mijn knecht, de SPRUIT, doen komen.
9Want ziet, aangaande die steen, welke Ik gelegd heb voor het aangezicht van Jósua, op die ene steen zullen zeven ogen wezen; ziet, Ik zal zijn graveersel graveren, spreekt de Heere der heerscharen, en Ik zal de ongerechtigheid van dit land op één dag wegnemen.
10Te dien dage, spreekt de Heere der heerscharen, zult gij een ieder zijn naaste nodigen tot onder de wijnstok en tot onder de vijgeboom.
=Het gezicht van de gouden kandelaar en de twee olijfbomen
#4
1En de Engel, Die met mij sprak, kwam weer; en Hij wekte mij op, gelijk een man die van zijn slaap opgewekt wordt.
2En Hij zeide tot mij: Wat ziet gij? En ik zeide: Ik zie, en ziet, een geheel gouden kandelaar, en een oliekruikje boven zijn hoofd, en zijn zeven lampen daarop; die lampen hadden zeven en zeven pijpen, die boven zijn hoofd waren;
3En twee olijfbomen daarnaast, een ter rechterzijde van het oliekruikje, en een aan zijn linkerzijde.
4En ik antwoordde, en zeide tot de Engel, Die met mij sprak, zeggende: Mijn Heere! wat zijn deze dingen?
5Toen antwoordde de Engel, Die met mij sprak, en zeide tot mij: Weet gij niet, wat deze dingen zijn? En ik zeide: Neen, mijn Heere!
6Toen antwoordde Hij, en sprak tot mij, zeggende: Dit is het woord des Heeren tot Zerubbábel, zeggende: Niet door kracht noch door geweld, maar door Mijn Geest zal het geschieden, zegt de Heere der heerscharen.
7Wie zijt gij, o grote berg? Voor het aangezicht van Zerubbábel zult gij worden tot een vlak veld; want hij zal de hoofdsteen voortbrengen met toeroepingen: Genade, genade zij hem!
8Het woord des Heeren geschiedde verder tot mij, zeggende:
9De handen van Zerubbábel hebben dit huis gegrondvest, zijn handen zullen het ook voleinden; opdat gij weet, dat de Heere der heerscharen mij tot u gezonden heeft.
10Want wie veracht de dag der kleine dingen? daar zich toch die zeven verblijden zullen, als zij het tinnen gewicht zullen zien in de hand van Zerubbábel; dat zijn de ogen des Heeren, die het ganse land doortrekken.
11Verder antwoordde ik, en zeide tot Hem: Wat zijn die twee olijfbomen, ter rechterzijde van de kandelaar, en aan zijn linkerzijde?
12En andermaal antwoordende, zo zeide ik tot Hem: Wat zijn die twee takjes der olijfbomen, welke in de twee gouden kruiken zijn, die goud van zich gieten?
13En Hij sprak tot mij, zeggende: Weet gij niet, wat deze zijn? En ik zeide: Neen, mijn Heere!
14Toen zeide Hij: Deze zijn de twee olietakken, welke voor de Heere der ganse aarde staan.
=Het gezicht van de vliegende boekrol
#5
1En ik hief mijn ogen weer op, en ik zag; en ziet, een vliegende rol.
2En Hij zeide tot mij: Wat ziet gij? En ik zeide: Ik zie een vliegende rol, welker lengte is van twintig ellen, en haar breedte van tien ellen.
3Toen zeide Hij tot mij: Dit is de vloek, die uitgaan zal over het ganse land; want een ieder, die steelt, zal van hier, volgens die vloek, uitgeroeid worden; evenzo een ieder, die vals zweert, zal van hier, volgens deze vloek, uitgeroeid worden.
4Ik breng deze vloek voort, spreekt de Heere der heerscharen, dat hij komt in het huis van de dief, en in het huis van hem, die bij Mijn Naam vals zweert; en hij zal in het midden van zijn huis overnachten, en hij zal het verteren, met zijn houten en zijn stenen.
=Het gezicht van de vrouw in de efa
5En de Engel, Die met mij sprak, ging uit, en zeide tot mij: Hef nu uw ogen op, en zie, wat dit is, dat er voortkomt.
6En ik zeide: Wat is dat? En Hij zeide: Dit is een efa, die voortkomt. Verder zeide Hij: Dit is het oog over hen in het ganse land.
7En ziet, een plaat van lood werd opgeheven, en er was een vrouw, zittende in het midden van de efa.
8En Hij zeide: Deze is de goddeloosheid; en Hij wierp ze in het midden van de efa; en Hij wierp het loden gewicht op de mond ervan.
9En ik hief mijn ogen op, en ik zag; en ziet, twee vrouwen kwamen voort, en wind was in hun vleugels, en zij hadden vleugels, als de vleugels van een ooievaar; en zij voerden de efa tussen de aarde en tussen de hemel.
10Toen zeide ik tot de Engel, Die met mij sprak: Waarheen brengen zij deze efa?
11En Hij zeide tot mij: Om voor haar een huis te bouwen in het land Sínear; dat zij daar gevestigd en gesteld wordt op haar grondvest.
=Het gezicht van de vier wagens
#6
1En ik hief mijn ogen weer op, en ik zag; en ziet, vier wagens gingen er uit van tussen twee bergen, en die bergen waren bergen van koper.
2Aan de eerste wagen waren rode paarden; en aan de tweede wagen waren zwarte paarden.
3En aan de derde wagen witte paarden; en aan de vierde wagen hagelvlekkige paarden, die sterk waren.
4En ik antwoordde, en zeide tot de Engel, Die met mij sprak: Wat zijn deze, mijn Heere?
5En de Engel antwoordde, en zeide tot mij: Deze zijn de vier winden des hemels, uitgaande van waar zij stonden voor de Heere der ganse aarde.
6Aan welke wagen de zwarte paarden zijn, die paarden gaan uit naar het Noorderland; en de witte gaan uit, hen achterna; en de hagelvlekkige gaan uit naar het Zuiderland.
7En die sterke paarden gingen uit, en zochten voort te gaan, om het land te doorwandelen; want Hij had gezegd: Gaat heen, doorwandelt het land. En zij doorwandelden het land.
8En Hij riep mij, en sprak tot mij, zeggende: Zie, deze, die uitgegaan zijn naar het Noorderland, hebben Mijn Geest doen rusten in het Noorderland.
=De kronen voor Jósua. De Spruit
9En het woord des Heeren geschiedde tot mij, zeggende:
10Neem van de gevankelijk weggevoerden van Cheldaï, van Tobía, en van Jedája, en kom gij te dien dage, en ga in ten huize van Josía, de zoon van Zefánja, die uit Babel gekomen zijn;
11Te weten, neem zilver en goud, en maak kronen; en zet ze op het hoofd van Jósua, de zoon van Józadak, de hogepriester.
12En spreek tot hem, zeggende: Alzo spreekt de Heere der heerscharen, zeggende: Ziet, een Man, Wiens naam is SPRUIT, Die zal uit Zijn plaats spruiten, en Hij zal de tempel des Heeren bouwen.
13Ja, Hij zal de tempel des Heeren bouwen, en Hij zal het sieraad dragen, en Hij zal zitten, en heersen op Zijn troon; en Hij zal priester zijn op Zijn troon; en de raad des vredes zal tussen die beiden wezen.
14En die kronen zullen wezen voor Chelem, en voor Tobía, en voor Jedája, en voor Chen, de zoon van Zefánja, tot een gedachtenis in de tempel des Heeren.
15En die verre zijn, zullen komen, en zullen bouwen in de tempel des Heeren, en gij zult weten, dat de Heere der heerscharen mij tot u gezonden heeft. Dit zal geschieden, indien gij vlijtig zult horen naar de stem van de Heere, uw God.
=Gerechtigheid oefenen is beter dan vasten
#7
1Het gebeurde nu in het vierde jaar van de koning Daríus, dat het woord des Heeren geschiedde tot Zacharia, op de vierde van de negende maand, namelijk in Kisleu.
2Toen men naar het huis van God gezonden had Sarézer, en Regem-Melech, en zijn mannen, om het aangezicht des Heeren te smeken;
3Zeggende tot de priesters, die in het huis van de Heere der heerscharen waren, en tot de profeten, zeggende: Moet ik wenen in de vijfde maand, mij afzonderende, zoals ik gedaan heb nu zo vele jaren?
4Toen geschiedde het woord van de Heere der heerscharen tot mij, zeggende:
5Spreek tot het ganse volk van dit land, en tot de priesters, zeggende: Toen gij vasttet en rouwklaagdet, in de vijfde en in de zevende maand, namelijk nu zeventig jaren, hebt gij Mij, Mij enigszins gevast?
6Of toen gij at, en toen gij dronkt, waart gij het niet, die daar at, en gij, die daar dronkt?
7Zijn het niet de woorden, die de Heere uitriep door de dienst van de vorige profeten, toen Jeruzalem bewoond en gerust was, en zijn steden rondom hem; en het zuiden en de laagte bewoond was?
8Verder geschiedde het woord des Heeren tot Zacharía, zeggende:
9Alzo sprak de Heere der heerscharen, zeggende: Richt een waarachtig gericht, en doet goedertierenheid en barmhartigheden, de een aan de ander;
10En verdrukt de weduwe noch de wees, de vreemdeling noch de ellendige; en denkt niet in uw hart de een het kwaad van de ander.
11Maar zij weigerden op te merken, en trokken hun schouder terug, en zij verzwaarden hun oren, opdat zij niet hoorden.
12En zij maakten hun hart als een diamant, opdat zij niet hoorden de wet en de woorden, die de Heere der heerscharen zond in Zijn Geest, door de dienst van de vorige profeten, waaruit ontstaan is een grote toorn van de Heere der heerscharen.
13Daarom is het geschied, zoals Hij geroepen had, doch zij niet gehoord hebben, alzo riepen zij ook, maar Ik hoorde niet, zegt de Heere der heerscharen;
14Maar Ik heb hen weggestormd onder alle heidenen, die zij niet kenden; en het land werd achter hen verwoest, zodat er niemand doorging, noch weerkeerde; want zij stelden het gewenste land tot een verwoesting.
=Beloofde zegeningen voor Israël
#8
1Daarna geschiedde het woord van de Heere der heerscharen tot mij, zeggende:
2Alzo zegt de Heere der heerscharen: Ik heb geijverd over Sion met een grote naijver; ja, met grote grimmigheid heb Ik over haar geijverd.
3Alzo zegt de Heere: Ik ben weergekeerd tot Sion, en Ik zal in het midden van Jeruzalem wonen; en Jeruzalem zal genoemd worden een stad der waarheid, en de berg van de Heere der heerscharen, een berg der heiligheid.
4Alzo zegt de Heere der heerscharen: Er zullen nog oude mannen en oude vrouwen zitten op de straten van Jeruzalem; een ieder zal zijn stok in zijn hand hebben vanwege de veelheid der dagen.
5En de straten van die stad zullen vervuld worden met jongens en meisjes, spelende op haar straten.
6Alzo zegt de Heere der heerscharen: Omdat het wonderlijk is in de ogen van het overblijfsel van dit volk in deze dagen, zou het daarom ook in Mijn ogen wonderlijk zijn? spreekt de Heere der heerscharen.
7Alzo zegt de Heere der heerscharen: Ziet, Ik zal Mijn volk verlossen uit het land van de opgang, en uit het land van de ondergang der zon.
8En Ik zal hen hierheen brengen, dat zij in het midden van Jeruzalem wonen zullen; en zij zullen Mij tot een volk zijn, en Ik zal hun tot een God zijn, in waarheid en in gerechtigheid.
9Alzo zegt de Heere der heerscharen: Laat uw handen sterk zijn, gij, die in deze dagen deze woorden gehoord hebt uit de mond der profeten, die geweest zijn op de dag, dat de grond van het huis van de Heere der heerscharen gelegd is, dat de tempel gebouwd zou worden.
10Want vóór die dagen was er geen loon voor de mens, en het loon van het vee was geen; en de uitgaande en de inkomende hadden geen vrede vanwege de vijand, want Ik zond alle mensen, een ieder tegen zijn naaste.
11Maar nu zal Ik aan het overblijfsel van dit volk niet wezen, gelijk in de vorige dagen, spreekt de Heere der heerscharen.
12Want het zaad zal voorspoedig zijn, de wijnstok zal zijn vrucht geven, en de aarde zal haar inkomen geven, en de hemelen zullen hun dauw geven; en Ik zal het overblijfsel van dit volk dit alles doen erven.
13En het zal geschieden, zoals gij, o huis van Juda! en gij, o huis Israëls, geweest zijt een vloek onder de heidenen, alzo zal Ik u behoeden, en gij zult een zegening wezen; vreest niet, laat uw handen sterk zijn.
14Want alzo zegt de Heere der heerscharen: Zoals Ik gedacht heb u kwaad te doen, toen uw vaderen Mij grotelijks vertoornden, zegt de Heere der heerscharen, en het heeft Mij niet berouwd;
15Alzo denk Ik weer in deze dagen goed te doen aan Jeruzalem, en aan het huis van Juda; vreest niet!
16Dit zijn de dingen, die gij doen zult: Spreekt de waarheid, een ieder met zijn naaste; oordeelt de waarheid en een oordeel des vredes in uw poorten.
17En denkt niet de een het kwaad van de ander in uw hart; en hebt een valse eed niet lief; want al deze zijn dingen, die Ik haat, spreekt de Heere.
18Weer geschiedde het woord van de Heere der heerscharen tot mij, zeggende:
19Alzo zegt de Heere der heerscharen: Het vasten der vierde, en het vasten der vijfde, en het vasten der zevende, en het vasten der tiende maand, zal het huis van Juda tot vreugde, en tot blijdschap, en tot vrolijke hoogtijden wezen; hebt dan de waarheid en de vrede lief.
20Alzo zegt de Heere der heerscharen: Nog zal het geschieden, dat de volken, en de inwoners van vele steden komen zullen;
21En de inwoners van de ene stad zullen gaan tot de inwoners van de andere, zeggende: Laat ons vlijtig heengaan, om te smeken het aangezicht van de Heere, en om de Heere der heerscharen te zoeken; ik zal ook heengaan.
22Alzo zullen vele volken, en machtige heidenen komen, om de Heere der heerscharen te Jeruzalem te zoeken, en om het aangezicht van de Heere te smeken.
23Alzo zegt de Heere der heerscharen: Het zal in die dagen geschieden, dat tien mannen, uit allerlei tongen der heidenen, grijpen zullen, ja, de slip grijpen zullen van een Joodse man, zeggende: Wij zullen met u gaan, want wij hebben gehoord, dat God met u is.
=Kastijding van verschillende volken
#9
1De last van het woord des Heeren over het land Chadrach en Damaskus, zijn rust; want de Heere heeft een oog over de mens, gelijk over al de stammen Israëls.
2En ook zal Hij Hamath met deze bepalen; Tyrus en Sidon, hoewel zij zeer wijs is;
3En Tyrus zich sterkten gebouwd heeft, en zilver verzameld heeft als stof, en fijn goud als slijk der straten;
4Ziet, de Heere zal haar uit het bezit stoten, en Hij zal haar vesting in de zee verslaan; en zij zal met vuur verteerd worden.
5Askelon zal het zien, en zal vrezen; evenzo Gaza, en zal grote smart hebben, alsook Ekron, omdat hetgeen, waar zij op zagen, hen heeft te schande gemaakt; en de koning uit Gaza zal vergaan, en Askelon zal niet bewoond worden.
6En de bastaard zal te Asdod wonen, en Ik zal de hoogmoed der Filistijnen uitroeien.
7En Ik zal zijn bloed uit zijn mond wegdoen, en zijn verfoeiselen van tussen zijn tanden; alzo zal hij ook onze God overblijven; ja, hij zal zijn als een vorst in Juda, en Ekron als de Jebusiet.
8En Ik zal Mij rondom Mijn huis legeren, vanwege het heerleger, vanwege de doorgaande, en vanwege de weerkerende, opdat de drijver niet meer door hen doorga; want nu heb Ik het met Mijn ogen aangezien.
9Verheug u zeer, gij dochter Sions! juich, gij dochter Jeruzalems! Ziet, uw Koning zal u komen, rechtvaardig, en Hij is een Heiland; arm, en rijdende op een ezel, en op een veulen, een jong der ezelinnen.
10En Ik zal de wagens uit Efraïm uitroeien, en de paarden uit Jeruzalem; ook zal de strijdboog uitgeroeid worden, en Hij zal de heidenen vrede spreken; en Zijn heerschappij zal zijn van zee tot aan zee, en van de rivier tot aan de einden der aarde.
11U ook aangaande, o Sion! door het bloed van uw verbond, heb Ik uw gebondenen uit de kuil, waar geen water in is, uitgelaten.
12Keert gij weer tot de sterkte, gij gebondenen, die daar hoopt! ook heden verkondig Ik, dat Ik u dubbel zal teruggeven;
13Als Ik Mij Juda zal gespannen, en Ik Efraïm de boog zal gevuld hebben; en Ik uw kinderen, o Sion! zal verwekt hebben tegen uw kinderen, o Griekenland! en u gesteld zal hebben als het zwaard van een held.
14En de Heere zal over hen verschijnen, en Zijn pijlen zullen uitvaren als een bliksem; en de Heere Heere zal met de bazuin blazen, en Hij zal voorttreden met stormen uit het zuiden.
15De Heere der heerscharen zal hen beschutten, en zij zullen eten, nadat zij de slingerstenen zullen tenonder gebracht hebben; zij zullen ook drinken, en een gedruis maken als de wijn; en zij zullen vervuld worden, gelijk het bekken, gelijk de hoeken van het altaar.
16En de Heere, hun God, zal ze te dien dage behouden, als zijnde de kudde van Zijn volk; want gekroonde stenen zullen in Zijn land, als een banier, opgericht worden.
17Want hoe groot zal zijn goed wezen en hoe groot zal zijn schoonheid wezen! Het koren zal de jongelingen, en de most zal de jonkvrouwen sprekende maken.
=God zal Israël verlossen
#10
1Begeert van de Heere regen, ten tijde van de spade regen; de Heere maakt de weerlichten; en Hij zal hun regen genoeg geven voor ieder kruid op het veld.
2Want de terafim spreken ijdelheid, en de waarzeggers zien valsheid, en zij spreken ijdele dromen, zij troosten met ijdelheid; daarom zijn zij weggetrokken als schapen, zij zijn onderdrukt geworden; want er was geen herder.
3Tegen de herders was Mijn toorn ontstoken, en over de bokken heb Ik bezoeking gedaan; maar de Heere der heerscharen zal Zijn kudde bezoeken, het huis van Juda, en Hij zal hen stellen, gelijk het paard van Zijn majesteit in de strijd.
4Daarvan zal de hoeksteen, daarvan zal de nagel, daarvan zal de strijdboog, te zamen zullen daarvan alle drijvers voortkomen.
5En zij zullen zijn als de helden, die in het slijk der straten treden in de strijd, en zij zullen strijden; want de Heere zal met hen wezen; en zij zullen die beschamen, die op paarden rijden.
6En Ik zal het huis van Juda versterken, en het huis van Jozef zal Ik behouden, en Ik zal hen weer inzetten; want Ik heb Mij over hen ontfermd, en zij zullen wezen, alsof Ik hen niet verstoten had; want Ik ben de Heere, hun God, en Ik zal ze verhoren.
7En zij zullen zijn als een held van Efraïm, en hun hart zal zich verblijden, als van de wijn; en hun kinderen zullen het zien, en zich verblijden, hun hart zal zich verheugen in de Heere.
8Ik zal hen oproepen, en zal ze vergaderen, want Ik zal ze verlossen; en zij zullen vermenigvuldigd worden, gelijk zij te voren vermenigvuldigd waren.
9En Ik zal hen onder de volken zaaien, en zij zullen Mij gedenken in verre plaatsen; en zij zullen leven met hun kinderen, en weerkeren.
10Want Ik zal ze terugbrengen uit Egypteland, en Ik zal ze vergaderen uit Assyrië; en Ik zal ze in het land van Gilead en Libanon brengen, maar het zal hun niet genoeg wezen.
11En Hij zal door de zee gaan, die benauwende, en Hij zal de golven in de zee slaan, en al de diepten der rivieren zullen opdrogen; dan zal de hoogmoed van Assur neergeworpen worden, en de scepter van Egypte zal wegwijken.
12En Ik zal hen sterken in de Heere, en in Zijn Naam zullen zij wandelen, spreekt de Heere.
=Straf der onboetvaardigen
#11
1Doe uw deuren open, o Libanon! opdat het vuur uw cederen vertere.
2Huilt, gij dennen! omdat de cederen gevallen zijn, omdat die heerlijke bomen verwoest zijn; huilt, gij eiken van Basan! omdat het sterke woud neergevallen is.
3Er is een stem van het gehuil der herders, omdat hun heerlijkheid verwoest is; een stem van het gebrul der jonge leeuwen, omdat de hoogmoed van de Jordaan verwoest is.
4Alzo zegt de Heere, mijn God: Weidt deze slachtschapen.
5Welker bezitters hen doden, en houden het voor geen schuld; en een ieder van hen, die ze verkopen, zegt: Geloofd zij de Heere, dat ik rijk geworden ben; en niemand van hen, die ze weiden, spaart ze.
6Voorzeker, Ik zal niet meer de inwoners van dit land sparen, spreekt de Heere; maar ziet, Ik zal de mensen overleveren, elk in de hand van zijn naaste, en in de hand van zijn koning, en zij zullen dit land te morzel slaan, en Ik zal ze uit hun hand niet verlossen.
7Daarom heb ik deze slachtschapen geweid, omdat zij ellendige schapen zijn; en ik heb mij genomen twee stokken, de een heb ik genoemd LIEFELIJKHEID, en de andere heb ik genoemd SAMENBINDERS; en ik heb die schapen geweid.
8En ik heb drie herders in een maand afgesneden; want mijn ziel was over hen verdrietig geworden, en ook had hun ziel een walg van mij.
9En ik zeide: Ik zal u niet meer weiden; wat sterft, dat sterve, en wat afgesneden is, dat zij afgesneden, en dat de overgeblevenen de een het vlees van de ander verslinden.
10En ik nam mijn stok LIEFELIJKHEID, en ik verbrak die, te niet doende mijn verbond, dat ik met al deze volken gemaakt had.
11Dus werd het te dien dage vernietigd, en alzo hebben de ellendigen onder de schapen, die op mij wachtten, bekend, dat het het woord des Heeren was.
12Want ik had tot hen gezegd: Indien het goed is in uw ogen, brengt mijn loon, en zo niet, laat het na. En zij hebben mijn loon gewogen, dertig zilverlingen.
13Doch de Heere zeide tot mij: Werp ze heen voor de pottenbakker: een heerlijke prijs, die ik waard geacht ben geweest van hen! En ik nam die dertig zilverlingen, en wierp ze in het huis des Heeren, voor de pottenbakker.
14Toen verbrak ik mijn tweede stok, SAMENBINDERS, te niet doende de broederschap tussen Juda en tussen Israël.
15Verder zeide de Heere tot mij: Neem u nog het gereedschap van een dwaze herder.
16Want ziet, Ik zal een herder verwekken in dit land; dat gereed is om afgesneden te worden, zal hij niet bezoeken; het jonge zal hij niet zoeken, en het verbrokene zal hij niet helen, en het stilstaande zal hij niet dragen; maar het vlees van het vette zal hij eten, en hun klauwen zal hij verscheuren.
17Wee de nietige herder, de verlater der kudde! Het zwaard zal over zijn arm zijn, en over zijn rechteroog; zijn arm zal ten enenmale verdorren, en zijn rechteroog zal ten enenmale donker worden.
=Jeruzalems redding
#12
1De last van het woord des Heeren over Israël. De Heere spreekt, Die de hemel uitbreidt, en de aarde grondvest, en de geest des mensen in zijn binnenste formeert.
2Ziet, Ik zal Jeruzalem stellen tot een drinkschaal der zwijmeling voor alle volken rondom; ja, ook zal zij zijn over Juda, in de belegering tegen Jeruzalem.
3En het zal te dien dage geschieden, dat Ik Jeruzalem stellen zal tot een lastige steen voor alle volken; allen, die zich daarmee beladen, zullen gewis doorsneden worden; en al de volken der aarde zullen zich ertegen verzamelen.
4Te dien dage, spreekt de Heere, zal Ik alle paarden met schuwheid slaan, en hun ruiters met zinneloosheid; maar over het huis van Juda zal Ik Mijn ogen openen, en alle paarden der volken zal Ik met blindheid slaan.
5Dan zullen de leidslieden van Juda in hun hart zeggen: De inwoners van Jeruzalem zullen mij een sterkte zijn in de Heere der heerscharen, hun God.
6Te dien dage zal Ik de leidslieden van Juda stellen als een vurige haard onder het hout, en als een vurige fakkel onder de schoven; en zij zullen ter rechter- en ter linkerzijde alle volken rondom verteren; en Jeruzalem zal nog blijven in zijn plaats te Jeruzalem.
7En de Heere zal de tenten van Juda als eerste behouden, opdat de heerlijkheid van het huis Davids, en de heerlijkheid van de inwoners van Jeruzalem, zich niet verheffe tegen Juda.
8Te dien dage zal de Heere de inwoners van Jeruzalem beschutten; en die, die onder hen struikelen zou, zal te dien dage zijn als David; en het huis van David zal zijn als goden; als de Engel des Heeren voor hun aangezicht.
9En het zal te dien dage geschieden, dat Ik zal zoeken te verdelgen alle heidenen, die tegen Jeruzalem aankomen.
=Belofte van de Geest der genade
10Doch over het huis van David, en over de inwoners van Jeruzalem, zal Ik uitstorten de Geest der genade en der gebeden; en zij zullen Mij aanschouwen, Die zij doorstoken hebben, en zij zullen over Hem rouwklagen, als met de rouwklacht over een enige zoon; en zij zullen over Hem bitter kermen, gelijk men bitter kermt over een eerstgeborene.
11Te dien dage zal te Jeruzalem de rouwklacht groot zijn, gelijk die rouwklacht van Hadad-Rimmon, in het dal van Megiddon.
12En het land zal rouwklagen, elk geslacht afzonderlijk; het geslacht van het huis Davids afzonderlijk, en hun vrouwen afzonderlijk; en het geslacht van het huis van Nathan afzonderlijk, en hun vrouwen afzonderlijk;
13Het geslacht van het huis van Levi afzonderlijk, en hun vrouwen afzonderlijk; het geslacht van Simeï afzonderlijk, en hun vrouwen afzonderlijk;
14Al de overige geslachten, elk geslacht afzonderlijk, en hun vrouwen afzonderlijk.
=De heerlijkheid van het nieuwe verbond
#13
1Te dien dage zal er een Fontein geopend zijn voor het huis van David, en voor de inwoners van Jeruzalem, tegen de zonde en tegen de onreinheid.
2En het zal te dien dage geschieden, spreekt de Heere der heerscharen, dat Ik uitroeien zal uit het land de namen van de afgoden, dat zij niet meer gedacht zullen worden; ja, ook de profeten, en de onreine geest zal Ik uit het land wegdoen.
3En het zal geschieden, wanneer iemand meer profeteert, dat zijn vader en zijn moeder, die hem gegenereerd hebben, tot hem zullen zeggen: Gij zult niet leven, omdat gij valsheid gesproken hebt in de Naam des Heeren; en zijn vader en zijn moeder, die hem gegenereerd hebben, zullen hem doorsteken, wanneer hij profeteert.
4En het zal geschieden te dien dage, dat die profeten beschaamd zullen worden, een ieder vanwege zijn gezicht, wanneer hij profeteert; en zij zullen geen haren mantel aandoen, om te liegen;
5Maar hij zal zeggen: Ik ben geen profeet, ik ben een man, die het land bouwt; want een mens heeft mij daartoe geworven van mijn jeugd aan.
6En zo iemand tot hem zegt: Wat zijn deze wonden in uw handen? zo zal hij zeggen: Het zijn de wonden, waarmee ik geslagen ben, in het huis van mijn liefhebbers.
7Zwaard! ontwaak tegen Mijn Herder, en tegen de Man, Die Mijn Metgezel is, spreekt de Heere der heerscharen; sla die Herder, en de schapen zullen verstrooid worden; maar Ik zal Mijn hand tot de kleinen wenden.
8En het zal geschieden in het ganse land, spreekt de Heere, de twee delen daarin zullen uitgeroeid worden, en de geest geven; maar het derde deel zal daarin overblijven.
9En Ik zal dat derde deel in het vuur brengen, en Ik zal het louteren, gelijk men zilver loutert, en Ik zal het beproeven, gelijk men goud beproeft; het zal Mijn Naam aanroepen, en Ik zal het verhoren; Ik zal zeggen: Het is Mijn volk; en het zal zeggen: De Heere is mijn God.
=Wonderbare redding en verhoging van Jeruzalem
#14
1Ziet, de dag komt de Heere, dat uw roof zal uitgedeeld worden in het midden van u, o Jeruzalem!
2Want Ik zal alle heidenen tegen Jeruzalem ten strijde verzamelen; en de stad zal ingenomen, en de huizen zullen geplunderd, en de vrouwen zullen geschonden worden; en de helft van de stad zal uitgaan in de gevangenis; maar het overige van het volk zal uit de stad niet uitgeroeid worden.
3En de Heere zal uittrekken, en Hij zal strijden tegen die heidenen, gelijk op de dag dat Hij gestreden heeft, op de dag van de strijd.
4En Zijn voeten zullen te dien dage staan op de Olijfberg, die voor Jeruzalem ligt, tegen het oosten; en de Olijfberg zal in tweeën gespleten worden naar het oosten, en naar het westen, zodat er een zeer grote vallei zal zijn; en de ene helft van de berg zal wijken naar het noorden, en de helft ervan naar het zuiden.
5Dan zult gij vluchten door de vallei van Mijn bergen (want deze vallei der bergen zal reiken tot Azal), en gij zult vluchten, zoals gij vluchtte voor de aardbeving in de dagen van Uzzía, de koning van Juda; dan zal de Heere, mijn God, komen, en al de heiligen met U, o Heere!
6En het zal te dien dage geschieden, dat er niet zal zijn het kostbare licht, en de dikke duisternis.
7Maar het zal een enige dag zijn, die de Heere bekend zal zijn; het zal noch dag, noch nacht zijn; en het zal geschieden, ten tijde van de avond, dat het licht zal wezen.
8Ook zal het te dien dage geschieden, dat er levende wateren uit Jeruzalem vlieten zullen, de helft van die naar de oostelijke zee, en de helft van die naar de achterste zee aan; zij zullen des zomers en des winters zijn.
9En de Heere zal tot Koning over de ganse aarde zijn; te dien dage zal de Heere één zijn, en Zijn Naam één.
10Dit ganse land zal rondom als een vlak veld gemaakt worden, van Geba tot Rimmon toe, zuidwaarts van Jeruzalem; en zij zal verhoogd en bewoond worden in haar plaats; van de poort van Benjamin af, tot aan de plaats van de eerste poort, tot aan de Hoekpoort toe; en van de toren van Hanáneël, tot aan de wijnbakken des konings toe.
11En zij zullen daarin wonen, en er zal geen verbanning meer zijn; want Jeruzalem zal zeker wonen.
12En dat zal de plaag zijn, waarmee de Heere al de volken plagen zal, die tegen Jeruzalem krijg gevoerd zullen hebben: Hij zal eens ieders vlees, daar hij op zijn voeten staat, doen uitteren; en eens ieders ogen zullen uitteren in hun holen; en eens ieders tong zal in hun mond uitteren.
13Ook zal het te dien dage geschieden, dat er een groot gedruis van de Heere onder hen zal wezen, zodat zij een ieder de hand van zijn naaste zullen aangrijpen, en eens ieders hand zal tegen de hand van zijn naaste omhoog gaan.
14En ook zal Juda te Jeruzalem strijden; en het vermogen van alle heidenen rondom zal verzameld worden, goud en zilver, en klederen in grote menigte.
15Alzo zal ook de plaag van de paarden, de muildieren, de kamelen, en de ezels, en van alle beesten zijn, die in die heerlegers geweest zullen zijn, gelijk hun plaag geweest is.
16En het zal geschieden, dat al de overgeblevenen van alle heidenen, die tegen Jeruzalem zullen gekomen zijn, die zullen van jaar tot jaar optrekken om te aanbidden de Koning, de Heere der heerscharen, en om te vieren het feest der loofhutten.
17En het zal geschieden, zo wie van de geslachten der aarde niet zal optrekken naar Jeruzalem, om de Koning, de Heere der heerscharen, te aanbidden, zo zal er over hen geen regen wezen.
18En indien het geslacht der Egyptenaars, over wie de regen niet is, niet zal optrekken noch komen, zo zal die plaag over hen zijn, waarmee de Heere die heidenen plagen zal, die niet optrekken zullen, om te vieren het feest der loofhutten.
19Dit zal de zonde der Egyptenaars zijn, alsook de zonde van alle heidenen, die niet optrekken zullen, om te vieren het feest der loofhutten.
20Te dien dage zal op de bellen der paarden staan: De heiligheid des Heeren. En de potten in het huis des Heeren zullen zijn als de sprengbekkens voor het altaar;
21Ja, al de potten in Jeruzalem en in Juda zullen de Heere der heerscharen heilig zijn, zodat allen, die offeren willen, zullen komen, en daarvan nemen, en daarin koken; en er zal geen Kanaäniet meer zijn, in het huis van de Heere der heerscharen, te dien dage.
