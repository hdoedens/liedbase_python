<div class="bibletext"> 
 <div id="scroller"> 
  <h3 class="s">Opschrift</h3> 
  <p class="p"><h1>1</h1><span class="verse"><sup id="Hab.1.1" class="v">1</sup>De godsspraak, die de <span class="highlight tooltipkeyword" data-keyword="1030,1035,1032,1033" title="">profeet</span> Habakuk geschouwd heeft.</span></p> 
  <h3 class="s">Het strafgericht door de Chaldeeën</h3> 
  <p class="p"><span class="indent"></span><span class="verse"><sup id="Hab.1.2" class="v">2</sup>Hoelang, <span class="nd">Here</span>, roep ik om hulp, en Gij hoort niet; schreeuw ik tot U: geweld! en Gij verlost niet? </span><span class="verse"><sup id="Hab.1.3" class="v">3</sup>Waarom doet Gij mij ongerechtigheid zien, en aanschouwt Gij ellende? Ja, onderdrukking en geweld zijn voor mijn ogen, en er is twist, en tweedracht verheft zich. </span><span class="verse"><sup id="Hab.1.4" class="v">4</sup>Daarom verliest de wet haar kracht, en nimmer komt het recht te voorschijn, want de goddeloze omsingelt de rechtvaardige, daarom komt het recht verdraaid te voorschijn.</span></p> 
  <p class="p"><span class="indent"></span><span class="verse"><sup id="Hab.1.5" class="v">5</sup>Ziet onder de heidenen en let op, en verbaast u, ontzet u, want Ik doe een werk in uw dagen, dat gij niet zoudt geloven, wanneer het verteld wordt. </span><span class="verse"><sup id="Hab.1.6" class="v">6</sup>Want zie, Ik verwek de Chaldeeën, dat grimmige en onstuimige volk, dat de breedten der aarde doortrekt om woonsteden in bezit te nemen, die de zijne niet zijn. </span><span class="verse"><sup id="Hab.1.7" class="v">7</sup>Schrikkelijk en vreselijk is het, zijn recht en zijn hoogheid gaan van hemzelf uit. </span><span class="verse"><sup id="Hab.1.8" class="v">8</sup>Zijn paarden zijn vlugger dan panters, en sneller dan avondwolven; zijn rossen en zijn ruiters komen aan in galop, zij komen van verre aangevlogen als een arend, die toeschiet om te verslinden. </span><span class="verse"><sup id="Hab.1.9" class="v">9</sup>Heel dat volk komt om geweld te bedrijven, het aanstormen van zijn voorhoede is een oostenwind, en het verzamelt gevangenen als zand. </span><span class="verse"><sup id="Hab.1.10" class="v">10</sup>Met koningen drijft het de spot en machthebbers zijn hem een belaching. Het lacht om elke vesting, het werpt er aarde tegenop en neemt haar in. </span><span class="verse"><sup id="Hab.1.11" class="v">11</sup>Dan snelt het voort als de wind en trekt verder; zo maakt hij zich schuldig, wiens kracht zijn god is.</span></p> 
  <p class="p"><span class="indent"></span><span class="verse"><sup id="Hab.1.12" class="v">12</sup>Zijt Gij niet vanouds, <span class="nd">Here</span>, mijn God, mijn <span class="highlight tooltipkeyword" data-keyword="1038" title="">Heilige</span>? Wij sterven niet. <span class="nd">Here</span>, tot een oordeel hebt Gij hem gesteld, en, o Rots! om te tuchtigen hebt Gij hem bestemd. </span><span class="verse"><sup id="Hab.1.13" class="v">13</sup>Gij, die te <span class="highlight tooltipkeyword" data-keyword="1691,1690,1694,1699,1698" title="">rein</span> van ogen zijt om <span class="highlight tooltipkeyword" data-keyword="1711,1710" title="">het kwaad</span> te zien, en die het <span class="highlight tooltipkeyword" data-keyword="1711,1710" title="">onrecht</span> niet kunt aanschouwen, waarom aanschouwt Gij de trouwelozen en zwijgt Gij, als de goddeloze verslindt hem die rechtvaardiger is dan hij, </span><span class="verse"><sup id="Hab.1.14" class="v">14</sup>zodat Gij de mensen maakt als vissen der zee, als het kruipend gedierte, dat geen heerser heeft? </span><span class="verse"><sup id="Hab.1.15" class="v">15</sup>Hen allen trekt hij op met de <span class="highlight tooltipkeyword" data-keyword="1133" title="">haak</span>, sleept ze in zijn net en vergadert ze in zijn <span class="highlight tooltipkeyword" data-keyword="1059,1058" title="">zegen</span>; daarom is hij verblijd en hij jubelt. </span><span class="verse"><sup id="Hab.1.16" class="v">16</sup>Daarom slacht hij offers voor zijn net en ontsteekt ze voor zijn <span class="highlight tooltipkeyword" data-keyword="1059,1058" title="">zegen</span>; want door deze is zijn deel vet en zijn spijs overvloedig. </span><span class="verse"><sup id="Hab.1.17" class="v">17</sup>Zal hij daarom zijn net ledigen, en voortdurend volkeren doden zonder mededogen?</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Het gericht over de Chaldeeën</h3> 
  <p class="p"><h1>2</h1><span class="verse"><sup id="Hab.2.1" class="v">1</sup>Ik wil gaan staan op mijn <span class="highlight tooltipkeyword" data-keyword="1017" title="">wachttoren</span> en mij stellen op de wal, ik wil uitzien naar wat Hij tot mij spreken zal, en wat ik moet antwoorden op mijn klacht. </span><span class="verse"><sup id="Hab.2.2" class="v">2</sup>Toen antwoordde de <span class="nd">Here</span> mij: Schrijf het gezicht op en zet het duidelijk op tafelen, opdat men het in het voorbijlopen zal kunnen lezen. </span><span class="verse"><sup id="Hab.2.3" class="v">3</sup>Want wel wacht het gezicht nog tot de bestemde tijd, maar het spoedt zich zonder falen naar het einde; als het vertoeft, verbeid het, want komen zal het gewis; uitblijven zal het niet. </span><span class="verse"><sup id="Hab.2.4" class="v">4</sup>Zie, opgeblazen, niet recht, is zijn ziel in hem, maar de rechtvaardige zal door zijn geloof leven.</span></p> 
  <p class="p"><span class="indent"></span><span class="verse"><sup id="Hab.2.5" class="v">5</sup>Voorzeker, de bedrieglijke trotsaard is een snoevend mens, doch zonder bestand, die zijn muil openspert als het dodenrijk en onverzadelijk is als de dood, zodat hij alle volkeren tot zich verzamelt en alle natiën tot zich bijeenbrengt. </span><span class="verse"><sup id="Hab.2.6" class="v">6</sup>Zullen die allen niet een spreuk over hem opheffen, en een spotlied, raadsels, en zeggen:</span></p> 
  <p class="p"><span class="indent"></span>Wee hem die zich verrijkt met wat niet van hem is - tot hoelang? en die gepand goed op zich laadt!<span class="verse"><sup id="Hab.2.7" class="v">7</sup>Zullen niet plotseling opstaan zij die u bijten, en ontwaken zij die u schrik aanjagen, zodat gij hun worden zult tot een gewisse buit? </span><span class="verse"><sup id="Hab.2.8" class="v">8</sup>Omdat gij vele volkeren geplunderd hebt, zal al wat van de natiën overgebleven is, u plunderen, vanwege het vergoten mensenbloed en vanwege het geweld het land, de stad en al haar inwoners, aangedaan.</span></p> 
  <p class="p"><span class="indent"></span><span class="verse"><sup id="Hab.2.9" class="v">9</sup>Wee hem die onrechtmatig gewin bijeenbrengt voor zijn huis, om zijn nest te maken in de hoogte, ten einde zich te redden uit de greep van het onheil! </span><span class="verse"><sup id="Hab.2.10" class="v">10</sup>Gij hebt schande tegen uw huis beraamd, (toen gij het voornemen hadt) vele volkeren te verdelgen; dus hebt gij uw leven verbeurd. </span><span class="verse"><sup id="Hab.2.11" class="v">11</sup>Want de steen schreeuwt uit de muur, en de balk antwoordt hem uit het houtwerk.</span></p> 
  <p class="p"><span class="indent"></span><span class="verse"><sup id="Hab.2.12" class="v">12</sup>Wee hem die de stad met bloed bouwt, en de veste op <span class="highlight tooltipkeyword" data-keyword="1711,1710" title="">onrecht</span> grondvest! </span><span class="verse"><sup id="Hab.2.13" class="v">13</sup>Ziet, is het niet van de <span class="nd">Here</span> der heerscharen, dat de volkeren zich vermoeien voor het vuur en de natiën zich afmatten voor niets? </span><span class="verse"><sup id="Hab.2.14" class="v">14</sup>Want de aarde zal vol worden van de kennis van des <span class="nd">Heren</span> heerlijkheid, gelijk de wateren die de bodem der zee bedekken.</span></p> 
  <p class="p"><span class="indent"></span><span class="verse"><sup id="Hab.2.15" class="v">15</sup>Wee hem die zijn naaste doet drinken en er uw gif bijmengt, en hem ook dronken maakt om hun naaktheid te aanschouwen! </span><span class="verse"><sup id="Hab.2.16" class="v">16</sup>Gij hebt u verzadigd met schande in plaats van met eer, drink gij nu ook en ontbloot u. Tot u zal zich wenden de <span class="highlight tooltipkeyword" data-keyword="1096" title="">beker</span> van de rechterhand des <span class="nd">Heren</span>, en grote schande zal komen over uw heerlijkheid. </span><span class="verse"><sup id="Hab.2.17" class="v">17</sup>Want het geweld, de Libanon aangedaan, zal u bedekken, en het uitroeien van de dieren zal u verschrikken, vanwege het vergoten mensenbloed en het geweld het land, de stad en al haar inwoners, aangedaan. </span><span class="verse"><sup id="Hab.2.18" class="v">18</sup>Wat baat het gesneden beeld, daar zijn maker het gehouwen heeft; het <span class="highlight tooltipkeyword" data-keyword="508" title="">gegoten beeld</span>, dat een leugenleraar is, dat de maker op zijn maaksel vertrouwt, terwijl het stomme afgoden zijn, die hij maakt?</span></p> 
  <p class="p"><span class="indent"></span><span class="verse"><sup id="Hab.2.19" class="v">19</sup>Wee hem die tot een stuk hout zegt: Ontwaak, en tot een stomme steen: Word wakker. Zou die onderrichten? Zie, hij is gevat in goud en zilver, doch er is volstrekt geen geest in hem.</span></p> 
  <p class="p"><span class="indent"></span><span class="verse"><sup id="Hab.2.20" class="v">20</sup>Maar de <span class="nd">Here</span> is in zijn <span class="highlight tooltipkeyword" data-keyword="1038" title="">heilige</span> tempel. Zwijg voor Hem, gij ganse aarde!</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Het gebed van de profeet</h3> 
  <p class="q1"><h1>3</h1><sup id="Hab.3.1" class="v">1</sup>Het gebed van Habakuk, de profeet. Op Sigjonot.</p> 
  <p class="b"></p> 
  <p class="q1"><sup id="Hab.3.2" class="v">2</sup><span class="nd">Here</span>, ik heb de tijding aangaande U vernomen,</p> 
  <p class="q2">ik ben, <span class="nd">Here</span>, met vreze voor uw werk vervuld;</p> 
  <p class="q1">roep het in het leven in de loop der jaren,</p> 
  <p class="q2">maak het openbaar in de loop der jaren;</p> 
  <p class="q2">gedenk in de toorn aan ontfermen!</p> 
  <p class="q1"><sup id="Hab.3.3" class="v">3</sup>God komt van Teman</p> 
  <p class="q2">en de <span class="highlight tooltipkeyword" data-keyword="1038" title="">Heilige</span> van het gebergte Paran. <span class="qs">sela</span></p> 
  <p class="q1">Zijn majesteit bedekt de hemelen,</p> 
  <p class="q2">en de aarde is vol van zijn lof.</p> 
  <p class="q1"><sup id="Hab.3.4" class="v">4</sup>Er is een glans als van zonlicht,</p> 
  <p class="q2">lichtstralen heeft Hij aan zijn zijde</p> 
  <p class="q2">en daar is het omhulsel zijner kracht.</p> 
  <p class="q1"><sup id="Hab.3.5" class="v">5</sup>Voor Hem uit gaat de pest</p> 
  <p class="q2">en koortsgloed volgt Hem op de voet.</p> 
  <p class="q1"><sup id="Hab.3.6" class="v">6</sup>Hij staat en doet de aarde schudden;</p> 
  <p class="q2">Hij ziet rond en doet de volken van schrik opspringen,</p> 
  <p class="q1">de aloude bergen liggen verpletterd,</p> 
  <p class="q2">de eeuwige heuvelen zinken ineen;</p> 
  <p class="q2">de eeuwenoude wegen zijn zijne.</p> 
  <p class="q1"><sup id="Hab.3.7" class="v">7</sup>Ik zie de <span class="highlight tooltipkeyword" data-keyword="1801,1089,1220" title="">tenten</span> van Kusan onder druk,</p> 
  <p class="q2">de <span class="highlight tooltipkeyword" data-keyword="1801" title="">tentkleden</span> van het land van Midjan sidderen.</p> 
  <p class="q1"><sup id="Hab.3.8" class="v">8</sup>Is tegen de rivieren, o <span class="nd">Here</span>,</p> 
  <p class="q2">is tegen de rivieren uw toorn ontbrand,</p> 
  <p class="q1">of tegen de zee uw verbolgenheid,</p> 
  <p class="q2">dat Gij rijdt op uw paarden, op uw zegewagens?</p> 
  <p class="q1"><sup id="Hab.3.9" class="v">9</sup>Reeds is uw <span class="highlight tooltipkeyword" data-keyword="27,30" title="">boog</span> ontbloot,</p> 
  <p class="q2">Gij hebt U voorzien van <span class="highlight tooltipkeyword" data-keyword="27,30" title="">pijlen</span> in overvloed. <span class="qs">sela</span></p> 
  <p class="q1">Gij splijt de aarde tot rivieren,</p> 
  <p class="q2"><sup id="Hab.3.10" class="v">10</sup>de bergen zien U, zij beven,</p> 
  <p class="q1">stromen van water trekken voorbij,</p> 
  <p class="q2">de watervloed verheft zijn stem,</p> 
  <p class="q2">hij steekt zijn handen omhoog.</p> 
  <p class="q1"><sup id="Hab.3.11" class="v">11</sup>De zon, de maan treden terug in haar woning,</p> 
  <p class="q2">wegens het licht van uw voortsnellende <span class="highlight tooltipkeyword" data-keyword="27,30" title="">pijlen</span>,</p> 
  <p class="q2">wegens de glans uwer bliksemende speer.</p> 
  <p class="q1"><sup id="Hab.3.12" class="v">12</sup>In gramschap doorschrijdt Gij de aarde,</p> 
  <p class="q2">in toorn dorst Gij de volkeren.</p> 
  <p class="q1"><sup id="Hab.3.13" class="v">13</sup>Gij trekt uit tot redding van uw volk,</p> 
  <p class="q2">tot redding van uw gezalfde.</p> 
  <p class="q1">Gij verbrijzelt het bovenste van des goddelozen huis</p> 
  <p class="q2">en ontbloot het fundament tot de laatste steen. <span class="qs">sela</span></p> 
  <p class="q1"><sup id="Hab.3.14" class="v">14</sup>Gij doorsteekt met zijn eigen <span class="highlight tooltipkeyword" data-keyword="27,30" title="">pijlen</span></p> 
  <p class="q2">het hoofd zijner krijgslieden, die aanstormen</p> 
  <p class="q1">om mij te verstrooien met een gejuich,</p> 
  <p class="q2">alsof zij de ellendige in een schuilhoek verslonden.</p> 
  <p class="q1"><sup id="Hab.3.15" class="v">15</sup>Gij betreedt met uw paarden de zee,</p> 
  <p class="q2">de schuimende vloed der grote wateren.</p> 
  <p class="q1"><sup id="Hab.3.16" class="v">16</sup>Toen ik het hoorde, beefde mijn binnenste;</p> 
  <p class="q2">op het gerucht daarvan sidderden mijn lippen;</p> 
  <p class="q1">bederf kwam in mijn gebeente</p> 
  <p class="q2">en ik beefde op de plaats waar ik stond;</p> 
  <p class="q1">toch zal ik rustig afwachten de dag der benauwdheid,</p> 
  <p class="q2">wanneer die aanbreken zal voor het volk</p> 
  <p class="q2">dat met benden ons aanvalt.</p> 
  <p class="q1"><sup id="Hab.3.17" class="v">17</sup>Al zou de vijgeboom niet bloeien,</p> 
  <p class="q2">en er geen opbrengst aan de wijnstokken zijn,</p> 
  <p class="q2">de vrucht van de <span class="highlight tooltipkeyword" data-keyword="1268" title="">olijfboom</span> teleurstellen;</p> 
  <p class="q1">al zouden de akkers geen spijs opleveren,</p> 
  <p class="q2">de <span class="highlight tooltipkeyword" data-keyword="1269,1227" title="">schapen</span> uit de kooi verdreven zijn</p> 
  <p class="q2">en er geen <span class="highlight tooltipkeyword" data-keyword="1269" title="">runderen</span> in de stallingen zijn,</p> 
  <p class="q1"><sup id="Hab.3.18" class="v">18</sup>nochtans zal ik juichen in de <span class="nd">Here</span>,</p> 
  <p class="q2">jubelen in de God van mijn heil.</p> 
  <p class="p"><span class="verse"><sup id="Hab.3.19" class="v">19</sup>De <span class="nd">Here</span> Here is mijn kracht:</span></p> 
  <p class="q2">Hij maakt mijn voeten als die der hinden,</p> 
  <p class="q2">Hij doet mij treden op mijn hoogten.</p> 
  <p class="b"></p> 
  <p class="q1">Voor de koorleider. Met snarenspel.</p> 
  <p></p> 
  <br> 
   
 </div> 
</div>