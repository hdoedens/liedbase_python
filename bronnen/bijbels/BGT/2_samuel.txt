
=David rouwt om Saul en Jonatan
=Saul en Jonatan zijn gedood
#1
1-2David had de Amalekieten verslagen, en hij was teruggegaan naar de stad Siklag. Toen hij daar drie dagen was, kwam er een man bij hem. De man was gevlucht uit het kamp van Saul. Hij had zijn kleren gescheurd en zand over zijn hoofd gegooid, als teken van rouw.
De man maakte een diepe buiging.3David vroeg: 'Waar kom je vandaan?' De man antwoordde: 'Ik was in het legerkamp van de Israëlieten toen ze tegen de Filistijnen vochten. Ik kon nog net wegvluchten.' 4'Wat is er dan gebeurd?' vroeg David. De man zei: 'Alle soldaten moesten vluchten voor de Filistijnen. Er zijn veel Israëlieten gedood, ook Saul en zijn zoon Jonatan.'
=De man zegt dat hij Saul gedood heeft
5David vroeg: 'Hoe weet je dat Saul en Jonatan dood zijn?' 6De man zei: 'Ik was toevallig in de Gilboa-bergen. En daar zag ik Saul, die op zijn speer leunde. Hij was doodmoe. De Filistijnen op hun paarden en wagens hadden hem al bijna te pakken. 7Toen keek Saul om. Hij zag mij en riep dat ik moest komen. 8Hij vroeg: 'Wie ben jij?' 'Ik ben een Amalekiet,' antwoordde ik. 9Toen zei hij: 'Kom hier en steek me dood. Ik ben toch al bijna dood.'
10Dus ik ging naar hem toe en stak hem dood. Want ik wist dat hij niet lang meer zou leven. Hij had de strijd toch al verloren. Daarna pakte ik zijn kroon en zijn armband. Ik heb ze voor u meegenomen.'
=David laat de man doden
11-12Toen scheurde David zijn kleren, en al zijn dienaren deden hetzelfde. Ze rouwden en ze huilden. Ze hadden verdriet om het leger van Israël en om het volk van de Heer. Ze wilden de hele dag niets eten of drinken. Want Saul en Jonatan en hun soldaten waren gedood in de strijd.
13David vroeg aan de man: 'Waar kom je vandaan?' De man zei: 'Mijn familie komt uit Amalek. Maar mijn vader woont hier al heel lang.' 14Toen zei David: 'Saul was de koning van de Heer. Hij was door God uitgekozen. En jij hebt hem gedood. Hoe kon je dat doen!'
15-16David riep één van zijn dienaren en zei: 'Kom hier en dood deze man.' En voordat de man doodgestoken werd, zei David: 'Het is je eigen schuld dat je nu sterft. Want je hebt zelf gezegd dat je de koning van de Heer gedood hebt. Daarom ben je schuldig!'
=David zingt een klaaglied
17-18Toen zong David een lied over Saul en zijn zoon Jonatan. Hij gaf alle inwoners van Juda de opdracht om dat lied te leren. Het heet het Lied van de Boog. Het staat in het Boek van Jasar.
19'Volk van Israël!
Je sterke soldaten zijn gedood,
ze liggen op de heuvels.
Je was trots op hen, zij waren je helden.
Waarom moesten ze sterven?
20Vertel het niet in Askelon
en maak het niet bekend in Gat.
Anders zijn de Filistijnen blij,
en dan zingen en dansen hun vrouwen.
21Laat het niet regenen op de Gilboa-bergen,
want daarboven op de velden ligt het schild van Saul.
Het is vertrapt, vergeten en verlaten.
22De boog van Jonatan schoot altijd raak,
aan het zwaard van Saul zat altijd bloed.
Niemand kon hen verslaan!
23Ze waren sneller dan de snelste vogel,
ze waren sterker dan de sterkste leeuw.
Saul en Jonatan hielden van elkaar.
Ze waren altijd samen.
Toen ze nog leefden,
maar ook nu ze dood zijn.
24Vrouwen van Israël, huil om Saul!
Hij gaf jullie prachtige kleding,
en sieraden van goud.
25Waarom moesten de helden sterven?
Waarom zijn ze gedood in de strijd?
Jonatan, je bent gedood op de heuvels.
26Ik heb verdriet om jou,
ik hield zo veel van jou.
Je was mijn broer, mijn beste vriend.
Jij hield meer van mij
dan een vrouw ooit van me gehouden heeft.
27Waarom moesten de helden sterven?
Waarom zijn ze gedood in de strijd?'
=De strijd tussen David en Abner
=David gaat naar de stad Hebron
#2
1Toen vroeg David aan de Heer: 'Zal ik in Juda gaan wonen?' 'Dat is goed,' zei de Heer. 'In welke stad zal ik gaan wonen?' vroeg David. En de Heer zei: 'In Hebron.'
2David ging dus naar de stad Hebron. Hij nam zijn twee vrouwen mee. De ene heette Achinoam. Zij kwam uit de stad Jizreël. De andere heette Abigaïl. Zij was de vrouw geweest van Nabal uit de stad Karmel. 3Ook nam David al zijn dienaren en hun families mee. Ze gingen allemaal wonen in Hebron, en in dorpen daar in de buurt.
4-5Toen kwamen de leiders van Juda naar Hebron. Zij maakten David koning van Juda.
=David bedankt de inwoners van Jabes
Vanuit Hebron stuurde David een bericht naar de inwoners van Jabes in het gebied Gilead. Want hij had gehoord dat zij Saul begraven hadden. David zei: 'De Heer zal jullie gelukkig maken. Want jullie zijn trouw geweest aan jullie leider Saul, jullie hebben hem begraven.6De Heer zal trouw aan jullie zijn, en hij zal goed voor jullie zijn. Ook ik zal goed voor jullie zijn. 7Want de inwoners van Juda hebben mij uitgekozen, ik zal hun koning zijn. Blijf dus dapper en houd moed, ook al is jullie leider Saul gestorven.'
=Isboset wordt koning van Israël
8Abner, de zoon van Ner, was de belangrijkste leider van Sauls leger. Hij bracht Isboset, de zoon van Saul, naar de stad Machanaïm. 9Hij maakte Isboset daar koning van de gebieden Gilead, Aser, Jizreël, Efraïm en Benjamin. Dus van heel Israël. 10Isboset was toen veertig jaar oud. Hij regeerde twee jaar.
Maar David bleef koning van Juda.11Vanuit Hebron regeerde hij zeven jaar en zes maanden over Juda.
=De strijd tussen Abner en Joab
12Abner ging met het leger van Isboset vanuit Machanaïm naar de stad Gibeon. 13Ook Joab, de zoon van Seruja, ging naar Gibeon, met het leger van David. Bij de vijver in Gibeon kwamen Abner en Joab elkaar tegen. Abner stond aan de ene kant van de vijver en Joab stond aan de andere kant. 14Abner zei tegen Joab: 'Ik stel voor dat onze sterkste mannen tegen elkaar gaan vechten.' 'Dat is goed,' zei Joab.
15De sterkste mannen van Isboset stapten naar voren. Zij hoorden allemaal bij de stam Benjamin. Ook de sterkste mannen van David stonden klaar. Er stonden twaalf soldaten van het leger van Isboset en twaalf van het leger van David. 16Iedereen pakte zijn tegenstander bij de haren vast, en stak hem met een zwaard in zijn buik. Zo doodden alle soldaten elkaar. De plaats waar dat gebeurde, wordt Chelkat-Hassurim genoemd.
17Meteen daarna werd er hard gevochten tussen de twee legers. Het leger van David won van het leger van Abner.
=Abner doodt Asaël
18Bij het gevecht waren ook de broers van Joab aanwezig: Abisai en Asaël. Asaël kon ontzettend hard rennen. 19Hij ging achter Abner aan en bleef hem achtervolgen.
20Abner keek achterom en riep: 'Ben jij het, Asaël?' 'Ja, ik ben het,' zei Asaël. 21Toen riep Abner: 'Laat me met rust! Je kunt beter een gewone soldaat achtervolgen en zijn kleding en wapens afpakken.' Maar Asaël bleef Abner achtervolgen. 22Abner riep nog een keer: 'Laat me met rust! Anders zal ik je moeten doden. En dat zal je broer Joab mij nooit vergeven.'
23Maar Asaël wilde Abner nog steeds niet met rust laten. Toen stak Abner een zwaard in Asaëls buik. Het zwaard ging zo diep, dat het uit zijn rug weer naar buiten kwam. Asaël viel op de grond en stierf. En iedereen die langs die plek kwam, stond daar stil.
=Joab achtervolgt Abner niet langer
24Toen gingen Joab en Abisai achter Abner aan. Aan het eind van de middag kwamen ze bij de heuvel Amma, tegenover de plaats Giach. Je komt erlangs als je naar de woestijn van Gibeon gaat.
25De mannen van de stam Benjamin gingen allemaal achter Abner staan. Ze stonden boven op een heuvel. 26Abner riep naar Joab: 'Moeten we elkaar dan blijven doden? Daar komt toch alleen maar ellende van? Wij horen bij hetzelfde volk als jullie. Zeg dus alsjeblieft tegen je soldaten dat ze ons met rust laten!' 27Toen zei Joab: 'Als jij vanmorgen niet had voorgesteld om te vechten, hadden wij jullie gewoon laten gaan. Dat is zo zeker als de Heer leeft!'
28Toen stopte het leger van Joab en David met het achtervolgen van het leger van Isboset en Abner. Want Joab had op de trompet geblazen. Dat betekende dat de strijd voorbij was.
=David heeft de strijd gewonnen
29Abner en zijn leger liepen de hele nacht door het gebied van de Jordaan. Toen gingen ze naar de overkant van de rivier. Ze liepen verder langs de rotsen van Bitron, totdat ze in Machanaïm kwamen.
30Nadat Joab gestopt was met het achtervolgen van Abner, verzamelde hij zijn soldaten. Abners leger had twintig soldaten van David gedood. Eén van die dode soldaten was Asaël. 31Maar Davids leger had 360 soldaten van Abner gedood.
32Joab en zijn mannen namen het lichaam van Asaël mee naar de stad Betlehem. Daar legden ze hem in het graf van zijn vader. Daarna liepen ze de hele nacht door. Toen het ochtend werd, kwamen ze aan in Hebron.
=Abner kiest de kant van David
=David wordt steeds machtiger
#3
1De strijd tussen de families van David en Saul duurde lang. David kreeg steeds meer macht, en de familie van Saul kreeg steeds minder macht.
=David krijgt in Hebron zes zonen
2In de tijd dat David in Hebron woonde, kreeg hij zes zonen.
De oudste zoon was Amnon. Zijn moeder was Achinoam uit Jizreël.3De tweede zoon was Kileab. Zijn moeder was Abigaïl, de vroegere vrouw van Nabal uit Karmel. De derde zoon was Absalom. Zijn moeder was Maächa, de dochter van koning Talmai van Gesur. 4De vierde zoon was Adonia. Zijn moeder was Chaggit. De vijfde zoon was Sefatja. Zijn moeder was Abital. 5En de zesde zoon was Jitream. Zijn moeder was Egla.
Dat waren de zonen die David in Hebron kreeg.6De strijd tussen de families van Saul en David ging verder. Binnen de familie van Saul werd Abner steeds machtiger.
7Saul had een vrouw gehad die Rispa heette. Rispa was een dochter van Ajja. Op een dag vroeg Isboset, de zoon van Saul, aan Abner: 'Waarom ben je met een vrouw van mijn vader naar bed geweest?'
8Abner werd woedend. 'Wat?' riep hij. 'Je doet alsof ik slecht ben en de kant van Juda kies! Maar ik heb altijd gedaan wat het beste was voor de familie van Saul. Ik heb ervoor gezorgd dat jouw familie en vrienden niet door David gepakt werden. En nu beschuldig je mij ervan dat ik met een vrouw van Saul naar bed geweest ben!
9-10Voortaan zal ik David helpen. God mag me straffen als ik dat niet doe! God heeft David beloofd dat hij geen koning meer zal kiezen uit de familie van Saul. In plaats daarvan zal hij David koning maken. David zal koning zijn van heel Israël en Juda, van noord tot zuid!'
11Isboset werd zo bang voor Abner, dat hij niets meer durfde te zeggen.
=Abner gaat met David samenwerken
12Abner stuurde meteen dienaren naar David met de volgende boodschap: 'Van wie is het land Israël eigenlijk? Ik zal ervoor zorgen dat het hele volk van Israël voor u kiest. Laten we afspreken om samen te werken.' 13David antwoordde: 'Dat is goed, op één voorwaarde: breng Michal, de dochter van Saul, voor me mee.'
14Toen stuurde David dienaren naar Isboset. Hij liet hen het volgende zeggen: 'Geef me mijn vrouw Michal terug. Ik kreeg haar als bruid toen ik Saul de voorhuiden van honderd Filistijnen gaf.' 15Toen liet Isboset Michal weghalen bij haar man Paltiël, de zoon van Laïs. 16Paltiël ging huilend met Michal mee tot aan het dorp Bachurim. Maar Abner stuurde hem terug naar huis.
=Abner wil dat David koning wordt
17Abner ging met de leiders van Israël onderhandelen. Hij zei: 'Eigenlijk hebben jullie altijd al David als koning gewild. 18Dit is jullie kans. Maak David koning. Want de Heer heeft gezegd dat hij de Israëlieten zal redden met de hulp van David. De Heer zal jullie redden van de Filistijnen en van alle andere vijanden.'
19-20Abner sprak ook met de leiders van de stam Benjamin. Daarna ging hij met twintig mannen naar David in Hebron. Hij zei tegen David: 'De leiders van Israël en van de stam Benjamin willen dat u hun koning wordt.'
=Joab doodt Abner
David maakte voor Abner en de mannen een maaltijd klaar.21Tijdens de maaltijd vroeg Abner aan David: 'Mag ik weggaan om alle Israëlieten bij u te brengen? Zij zullen dan een verdrag met u sluiten. En u zult koning zijn van het hele gebied, zoals u zelf wilde.' En David liet Abner gaan, zonder verder iets te vragen.
22Toen Abner weg was, kwamen Joab en de dienaren van David terug. Ze waren weg geweest om te stelen en te roven. Ze hadden veel kostbare spullen meegebracht. 23Joab hoorde dat Abner bij koning David geweest was. Hij hoorde ook dat David Abner zomaar had laten gaan. 24Joab ging meteen naar David toe en vroeg: 'Wat hebt u gedaan? Abner is bij u geweest en u hebt hem zomaar laten gaan? 25U kent hem toch? Hij is een bedrieger en een spion! Hij wil weten wat uw plannen zijn.'
26Toen ging Joab weg bij David. Hij stuurde dienaren achter Abner aan, zonder dat David daar iets van wist. Bij de put van Sira haalden de dienaren Abner in. Ze vroegen hem om terug te komen.
27Toen Abner terugkwam in de stad, deed Joab alsof hij hem persoonlijk wilde spreken. Hij nam Abner mee naar het gebouw bij de stadspoort. Daar stak hij hem in zijn buik. Zo stierf Abner, omdat hij Joabs broer Asaël gedood had.
=David hoopt dat Joab gestraft wordt
28Toen David hoorde wat er gebeurd was, riep hij: 'De Heer weet dat mijn familie en ik onschuldig zijn! Wij kunnen er niets aan doen dat Abner gedood is! 29Joab is schuldig. Daarom hoop ik dat hij en zijn familie gestraft worden. Ik hoop dat er in Joabs familie altijd iemand is met een ernstige ziekte. Of iemand die moeilijk loopt, honger lijdt of sterft door geweld.'
30Joab en Abisai hadden Abner vermoord, omdat hij hun broer Asaël gedood had.
=David rouwt om Abner
31David zei tegen Joab en zijn dienaren: 'Scheur je kleren en trek rouwkleren aan. Loop daarna huilend voor het lichaam van Abner uit.' David zelf liep achter het lichaam van Abner aan.
32Abner werd in Hebron begraven. David huilde bij Abners graf, en ook de soldaten huilden. 33En David zong een lied voor Abner:
'Abner, waarom ben je niet als held gestorven?
34Je was niet eens gevangengenomen.
Je wist niet wat er ging gebeuren,
ineens werd je gedood.'
=David hoopt dat Joab gestraft wordt
Toen begon iedereen nog harder te huilen.35De soldaten brachten David iets te eten. Het was nog midden op de dag. Maar David verklaarde plechtig: 'God mag me straffen als ik iets eet voordat het donker is.' 36Iedereen hoorde wat koning David zei, en iedereen vond dat goed. Ook alle andere dingen die hij deed, vonden ze goed. 37Nu wist iedereen dat Abner niet gedood was in opdracht van David.
38David zei tegen zijn soldaten: 'Jullie moeten weten dat Israël vandaag een machtige legerleider kwijtgeraakt is. 39Ik ben nu wel de koning, maar ik ben nog niet zo machtig. Joab en Abisai zijn machtiger dan ik. Ik hoop dat de Heer hetzelfde met Joab doet, als Joab met Abner gedaan heeft.'
=Isboset wordt vermoord
=Isboset is bang
#4
1Isboset, de zoon van Saul, hoorde dat Abner vermoord was in Hebron. Hij werd bang. Ook alle inwoners van Israël waren bang geworden.
2-3Isboset had twee mannen in dienst, die Baäna en Rechab heetten. Ze gingen vaak met soldaten op pad om te stelen en te roven. Baäna en Rechab waren broers. Hun vader heette Rimmon. Hij kwam uit Beërot in het gebied Benjamin. De mensen die vroeger in Beërot woonden, zijn daaruit weggevlucht naar de plaats Gittaïm. Daar wonen ze nog steeds.
=Jonatans zoon Mefiboset
4Er was nog iemand uit de familie van Saul. Dat was Mefiboset, de zoon van Jonatan. Mefiboset kon niet goed lopen. Want toen hij vijf jaar oud was, had hij een ongeluk gehad. Dat kwam zo: Zijn verzorgster had gehoord dat Saul en Jonatan in het gebied Jizreël gedood waren. Daarom wilde ze vluchten, en ze tilde Mefiboset op. Maar doordat ze haast had, liet ze hem vallen. Vanaf toen kon Mefiboset niet goed meer lopen.
=Isboset wordt vermoord
5Op een dag gingen de broers Rechab en Baäna naar het huis van Isboset. Ze kwamen daar midden op de dag. Isboset lag te slapen. 6-7De broers deden alsof ze graan kwamen halen. Maar ze gingen de slaapkamer in waar Isboset lag te slapen, en staken een mes in zijn buik. Daarna hakten ze zijn hoofd af. Toen pakten ze het hoofd en renden weg.
De hele nacht liepen de broers door het dal van de Jordaan.8Toen ze in Hebron aangekomen waren, brachten ze het hoofd van Isboset naar David. Ze zeiden tegen hem: 'Koning, wij hebben hier het hoofd van Isboset, de zoon van Saul. Saul was uw vijand en hij wilde u doden. Daarom heeft God hem en zijn familie vandaag gestraft.'
=David straft de twee mannen
9-11David zei tegen Rechab en Baäna: 'In Siklag kwam een man mij vertellen dat hij Saul gedood had. Die man dacht dat hij met goed nieuws kwam en dat hij een beloning zou krijgen. Maar ik heb hem gestraft. Ik heb hem meteen laten doden. En nu hebben jullie een onschuldige man vermoord! In zijn eigen huis. In zijn eigen bed. Moordenaars zijn jullie! Ik zal jullie daarvoor straffen, ik zal jullie van de aarde laten verdwijnen. Dat is zo zeker als de Heer leeft, die mij steeds redde als ik in gevaar was!'
12David gaf zijn soldaten een teken, en Rechab en Baäna werden gedood. Hun handen en voeten werden afgehakt. En hun lichamen werden opgehangen bij de grote waterput van de stad Hebron.
Maar het hoofd van Isboset werd in het graf van Abner gelegd, in Hebron.
=David wordt steeds machtiger
=David wordt koning van Israël
#5
1Alle stammen van Israël kwamen naar de stad Hebron. Ze zeiden tegen David: 'Wij zijn Israëlieten, net als u. 2U bent al eens onze legerleider geweest. Dat was toen Saul nog koning was. En de Heer heeft aan u beloofd dat u weer onze leider zult worden. Hij heeft gezegd dat u koning van Israël zult zijn.'
3Toen kwamen ook de leiders van Israël naar Hebron. Bij de tempel in Hebron maakte David met hen de plechtige afspraak dat hij hun koning zou worden. En de leiders maakten David koning.
4David was dertig jaar oud toen hij koning werd. Hij regeerde veertig jaar. 5Vanuit Hebron regeerde hij zeven jaar en zes maanden over Juda. En vanuit Jeruzalem regeerde hij 33 jaar over heel Israël en Juda.
=David verovert een deel van Jeruzalem
6Op een dag ging David met zijn soldaten naar Jeruzalem. De Jebusieten woonden daar toen nog. Ze zeiden tegen David: 'U en uw soldaten kunnen onze stad nooit binnenkomen. Zelfs mensen die niet kunnen zien of lopen, zullen u tegenhouden.'
7Toch lukte het David om een klein deel van de stad te veroveren, namelijk het gedeelte met de dikste muren. Dat wordt nu de Stad van David genoemd. 8En David zei tegen zijn soldaten: 'Jullie kunnen de Jebusieten makkelijk verslaan. Kruip door de watertunnel de stad in. Ik heb niets te maken met mensen die niet kunnen lopen of zien!' Daar komt het volgende spreekwoord vandaan: 'Wie niet kan zien of lopen, die komt mijn huis niet in.'
=David wordt steeds machtiger
9David ging in het deel van de stad wonen dat hij veroverd had. Hij noemde het de Stad van David. Vanaf daar liet hij een muur bouwen tot aan het fort Millo.
10David werd steeds machtiger, omdat de Heer, de machtige God, hem hielp. 11Op een dag kreeg David bezoek van de dienaren van Chiram. Chiram was de koning van Tyrus. Hij stuurde hout, en mensen die voor David konden werken. Zo kon David een paleis laten bouwen.
12De Heer maakte David heel machtig. Toen wist David dat de Heer hem als koning van Israël uitgekozen had.
=David krijgt nog meer kinderen
13Toen David vanuit Hebron naar Jeruzalem verhuisd was, nam hij nog meer vrouwen. En hij kreeg nog meer zonen en dochters. 14De zonen die David in Jeruzalem kreeg, waren: Sammua, Sobab, Natan, Salomo, 15Jibchar, Elisua, Nefeg, Jafia, 16Elisama, Eljada en Elifelet.
=David verslaat de Filistijnen
17De Filistijnen hoorden dat David de nieuwe koning van Israël was. Daarom stuurden ze al hun soldaten om David gevangen te nemen. Maar David hoorde dat. Hij ging naar het oude deel van Jeruzalem, omdat het daar veilig was.
18In het Refaïm-dal stonden overal Filistijnse soldaten. 19Toen vroeg David aan de Heer: 'Zal ik de Filistijnen aanvallen? Zult u mij dan laten winnen?' De Heer antwoordde: 'Ja, val hen aan! Ik zal je zeker laten winnen.' 20Toen viel David de Filistijnen aan, en hij won de strijd. Hij zei: 'De Heer heeft mijn vijanden laten schrikken. Ze zijn plotseling weggevlucht.' Hij noemde die plaats Baäl-Perasim.
21Toen de Filistijnen wegvluchtten, lieten ze hun godenbeelden achter. David en zijn soldaten namen de beelden mee.
=David verslaat de Filistijnen opnieuw
22De Filistijnen wilden David nog een keer aanvallen. En weer stonden ze overal in het Refaïm-dal. 23Ook nu vroeg David aan de Heer wat hij moest doen. De Heer antwoordde: 'Je moet de Filistijnen niet meteen aanvallen. Trek eerst om hen heen zonder dat ze het merken. Ga door tot je achter hen bent, tussen de bomen. 24En wacht daar totdat je boven in de bomen een geluid hoort. Dat geluid zal klinken als een leger dat steeds dichterbij komt. Als je dat hoort, moet je aanvallen. Want dan ben ik er om het Filistijnse leger te verslaan.'
25David deed precies wat de Heer tegen hem gezegd had. Hij vocht tegen de Filistijnen en jaagde hen terug naar hun eigen steden.
=De heilige kist van de Heer
=David haalt de heilige kist op
#6
1David liet alle sterke mannen van Israël bij elkaar komen. Het waren er 30.000. 2Hij reisde met hen naar de plaats Baäla in Juda om de heilige kist van God op te halen. Dat was de troon van de machtige Heer, de troon met de twee engelen met vleugels.
3-4De heilige kist stond in het huis van Abinadab, dat op een heuvel lag. De kist werd opgehaald en op een nieuwe wagen gezet. Uzza en Achio, twee zonen van Abinadab, liepen met de wagen mee. Achio liep voorop.
=De Heer doodt Uzza
5Onderweg maakten David en de Israëlieten muziek voor de Heer. Ze speelden op trommels, harpen en andere instrumenten.
6Toen kwamen ze bij het veld van Nachon, waar veel graan lag. De dieren die de wagen trokken, gleden plotseling uit. Uzza stak zijn hand uit, want hij wilde de heilige kist van God tegenhouden. 7Maar de Heer werd woedend en hij doodde Uzza meteen. Want Uzza had de heilige kist aangeraakt.
=David is bang
8David werd kwaad omdat de Heer Uzza gedood had. David noemde die plaats Peres-Uzza. Die plaats heet nog steeds zo.
9-10Maar David werd ook bang voor de Heer. Want hij wist niet hoe hij de heilige kist veilig in het oude deel van Jeruzalem kon krijgen. Daarom bracht hij de kist niet naar Jeruzalem, maar naar het huis van Obed-Edom, een man uit de stad Gat.
=David brengt de heilige kist naar Jeruzalem
11De heilige kist van de Heer bleef drie maanden in het huis van Obed-Edom. En de Heer maakte Obed-Edom en zijn hele familie gelukkig.
12Toen David dat hoorde, ging hij naar het huis van Obed-Edom om de heilige kist op te halen. Hij bracht de kist op een feestelijke manier naar het oude deel van Jeruzalem. 13De dragers van de kist bleven na zes stappen stilstaan. Toen offerde David een stier en een koe, 14en daarna begon hij wild te dansen bij de heilige kist van de Heer. Tijdens het dansen had David alleen een priesterhemd aan, verder niets.
=De heilige kist komt aan in Jeruzalem
15-16Zo kwam de heilige kist van de Heer aan in het oude deel van Jeruzalem. Alle Israëlieten juichten, en ze speelden op trompetten. Op dat moment stond Davids vrouw Michal, de dochter van Saul, bij het raam. Ze zag David dansen en springen bij de heilige kist van de Heer. Toen had ze geen respect meer voor David.
17David had een tent laten maken voor de heilige kist van de Heer. De kist werd in de tent gezet, en David bracht allerlei offers aan de Heer. 18Daarna zegende hij het volk, namens de machtige Heer. 19Toen werden er broden en vruchten uitgedeeld aan alle Israëlieten. Iedereen kreeg te eten, alle mannen en vrouwen. Daarna gingen ze allemaal naar huis.
=Michal is boos op David
20David ging naar huis om zijn familie te zien. Toen liep Michal, de dochter van Saul, naar hem toe. Ze zei boos: 'Je hebt je vandaag niet gedragen als een koning! Je hebt je uitgekleed als een vieze vent. Al je slavinnen konden het zien!'
21Maar David antwoordde: 'Dat deed ik voor de Heer. Hij vindt mij belangrijker dan jouw vader en zijn hele familie. Want de Heer heeft mij koning gemaakt van zijn volk Israël. Ik danste om de Heer te eren! 22En die slavinnen zullen altijd respect voor me hebben. Zelfs als ik me nog gekker zou gedragen, of als ik me zou schamen voor mezelf.'
23Michal heeft nooit kinderen gekregen.
=De macht van Davids familie
=David wil een huis bouwen voor de Heer
#7
1David kon nu rustig in zijn paleis wonen, want hij had geen vijanden meer. Daar had de Heer voor gezorgd. 2Toen zei David tegen de profeet Natan: 'Moet je zien! Ik woon in een paleis van cederhout, maar de heilige kist van God staat in een tent.' 3En Natan antwoordde: 'U kunt alles doen wat u wilt, want de Heer helpt u.'
4Maar die nacht sprak de Heer tegen Natan. 5Natan moest tegen David zeggen: 'Dit zegt de Heer: 'Wil jij voor mij een huis bouwen waarin ik kan wonen? 6Maar ik heb toch nooit in een huis gewoond? Vanaf het moment dat ik de Israëlieten uit Egypte heb bevrijd, heb ik in een tent gewoond. En dat doe ik nog steeds. 7Ik ben altijd met de Israëlieten meegereisd. En ik heb hun leiders nooit om een huis van cederhout gevraagd.''
=De Heer beschermt David en zijn volk
8Daarna moest Natan tegen David zeggen: 'Dit zegt de machtige Heer: 'Ik heb je weggehaald bij de schapen, omdat ik wil dat jij mijn volk leidt. 9Ik heb je altijd geholpen. Ik heb al je vijanden gedood. En ik heb je net zo beroemd gemaakt als de belangrijkste mensen op aarde.
10-11Ik heb mijn volk Israël een gebied gegeven waar ze kunnen wonen. Niemand hoeft meer bang te zijn. Toen mijn volk er pas woonde, heb ik rechters uitgekozen. Zij moesten de Israëlieten leiden. Dat was in de tijd dat de Israëlieten nog door slechte volken onderdrukt werden. Maar dat gebeurt nu niet meer, David. Want dankzij mij heb jij geen vijanden meer. Ik heb voor rust gezorgd.
=Davids familie zal altijd regeren
Ik beloof dat er in jouw familie altijd iemand koning zal zijn.12Ooit zal jouw leven voorbij zijn. En als jij gestorven bent, zal ik je zoon koning maken. 13Ik zal ervoor zorgen dat hij lang koning blijft. En hij zal voor mij een tempel bouwen.
14Ik zal voor hem een vader zijn, en hij zal voor mij een zoon zijn. Als een zoon iets verkeerds doet, dan straft zijn vader hem. Dus als jouw zoon iets verkeerds doet, zal ik hem straffen. 15Maar ik zal hem nooit verlaten. Saul heb ik wel verlaten, omdat ik wilde dat jij koning werd in zijn plaats. 16Maar jouw familie zal altijd machtig zijn. Want in jouw familie zal altijd iemand koning zijn.''
=David is verbaasd dat hij gekozen is
17Natan vertelde David alles wat hij van God gehoord had. 18Daarna ging David de tent van de Heer binnen om te bidden. Hij zei: 'Heer, mijn God, waarom hebt u mij uitgekozen om koning te zijn? Ik ben helemaal niet belangrijk, en mijn familie is dat ook niet. 19En u hebt zelfs nog meer beloofd, Heer, mijn God. U hebt gezegd dat er altijd iemand uit mijn familie koning zal zijn. En wat u zegt, staat voor altijd vast.
=God is machtig
20Wat kan ik verder nog tegen u zeggen? U kent mij, Heer, mijn God. Ik ben uw dienaar. 21U doet alles wat u wilt en wat u belooft. U doet geweldige dingen, en u maakt ze aan mij bekend. 22U bent machtig, Heer, mijn God. Er is niemand zoals u. Er bestaat geen andere god. Alles wat we over u gehoord hebben, is waar.
23-24En geen volk is zo bijzonder als uw volk Israël. Israël is het enige volk op aarde dat door u bevrijd is, toen u hen weghaalde uit Egypte. Iedereen kent u. U hebt geweldige wonderen gedaan voor uw volk. U hebt andere volken en hun goden weggejaagd. Israël is uw volk en u bent hun God, voor altijd.
=David vraagt God om steun
25Heer, mijn God, doe wat u aan mij en mijn nakomelingen beloofd hebt. 26Dan zal iedereen u altijd kennen. En de mensen zullen zeggen: 'De machtige Heer is de God van Israël.' Als u doet wat u beloofd hebt, zal er in mijn familie altijd iemand koning zijn.
27Machtige Heer, God van Israël, ik durf nu tot u te bidden. Want u hebt tegen mij gezegd dat er in mijn familie altijd iemand koning zal zijn. 28Heer, mijn God, u alleen bent God. Dus wat u gezegd hebt, zal zeker gebeuren. 29Ik vraag u om mij en mijn familie altijd te steunen, zodat er altijd iemand uit onze familie koning zal zijn. Dat hebt u toch beloofd, Heer, mijn God?'
=David krijgt steeds meer macht
=David verslaat de Filistijnen en de Moabieten
#8
1Korte tijd later vocht David met zijn leger tegen de Filistijnen. David versloeg hen en hij ging het land van de Filistijnen besturen. Vanaf toen moesten de Filistijnen doen wat David wilde.
2David versloeg ook de Moabieten. Zij moesten in een rij op de grond gaan liggen. Daarna telde David alle soldaten in de rij. Twee derde van hen liet hij doden, en de rest mocht blijven leven. Vanaf toen moesten de Moabieten doen wat David wilde. Ook moesten ze hem belasting betalen.
=David verslaat Hadadezer en de Arameeërs
3Hadadezer, de zoon van Rechob, was koning van Soba. Hij wilde het gebied langs de Eufraat veroveren. Maar David versloeg het leger van Hadadezer. 4Hij nam veel soldaten gevangen: 20.000 gewone soldaten en 1700 soldaten die op wagens reden. En hij sneed de pezen door bij hun paarden, zodat ze niet meer konden lopen. Maar hij liet honderd paarden met rust.
5Toen kwamen de Arameeërs om Hadadezer te helpen. Maar David versloeg 22.000 van hun soldaten. 6Daarna veroverde hij de belangrijkste plaatsen in het gebied van de Arameeërs. Vanaf toen moesten de Arameeërs doen wat David wilde. Ook moesten ze hem belasting betalen. De Heer steunde David bij elk gevecht.
7De soldaten in het paleis van Hadadezer hadden gouden schilden. Die nam David mee naar Jeruzalem. 8Ook nam hij veel brons mee uit de steden Betach en Berotai.
=David krijgt geschenken
9-10Toï was koning van de stad Hamat. Hij was een vijand van Hadadezer. Toen koning Toï hoorde dat David gewonnen had van Hadadezer, wilde hij David feliciteren. Hij stuurde zijn zoon Joram naar hem toe met geschenken van goud, zilver en koper.
11David gaf al die geschenken als offer aan de Heer. Dat deed hij ook met het goud en zilver van de andere volken die hij verslagen had. 12Dat waren de Arameeërs, de Moabieten, de Ammonieten, de Filistijnen, de Amalekieten en het volk van koning Hadadezer.
=David verslaat de Edomieten
13Nadat David de Arameeërs verslagen had, ging hij naar het Zoutdal. Daar versloeg hij 18.000 Edomieten.
David werd steeds beroemder.14In heel Edom veroverde hij belangrijke plaatsen. Vanaf toen moesten de Edomieten doen wat David wilde. De Heer steunde hem bij elk gevecht.
=Davids belangrijkste ambtenaren
15David was koning van heel Israël. Hij sprak eerlijk recht, en hij behandelde zijn volk goed en rechtvaardig.
16Joab, de zoon van Seruja, was Davids belangrijkste legerleider. Josafat, de zoon van Achilud, was de secretaris van koning David. 17Sadok en Abjatar waren allebei priester. Sadok was een zoon van Achitub, en Abjatar was een zoon van Achimelech. Seraja was de schrijver van koning David. 18Benaja, de zoon van Jojada, had de leiding over de koninklijke lijfwacht. En de zonen van David waren priester.
=David en Mefiboset
=David is goed voor Sauls familie
#9
1Op een dag vroeg David zich af: 'Zou er nog iemand over zijn van de familie van Saul? Als dat zo is, dan zal ik die persoon goed behandelen. Want dat heb ik aan Jonatan, de zoon van Saul, beloofd.'
2David wist dat er een dienaar was die altijd voor de familie van Saul gewerkt had. Zijn naam was Siba. David liet hem bij zich komen en vroeg: 'Ben jij Siba?' 'Ja, koning, dat ben ik,' zei Siba. 'Wat kan ik voor u doen?' 3David vroeg: 'Is er nog iemand over van de familie van Saul? Als dat zo is, dan zal ik die persoon goed behandelen. Ik zal hem behandelen zoals God het wil.'
Siba antwoordde: 'Er is nog een zoon van Jonatan. Hij heet Mefiboset, en hij kan niet goed lopen.'4'Waar is hij?' vroeg David. Siba zei: 'Hij woont in het huis van Machir, de zoon van Ammiël. Dat is in de stad Lo-Debar.'
=David ontmoet Mefiboset
5David liet Mefiboset ophalen uit het huis van Machir in Lo-Debar. 6Mefiboset knielde en maakte een diepe buiging voor David. 'Ben jij Mefiboset?' vroeg David. 'Ja, koning, dat ben ik,' zei Mefiboset. 'Wat kan ik voor u doen?' 7David zei: 'Je hoeft niet bang te zijn. Ik zal je goed behandelen. Want je vader Jonatan was mijn vriend. Ik zal je het land van je grootvader Saul teruggeven. En vanaf nu zul je altijd samen met mij eten.'
8Mefiboset maakte weer een diepe buiging. Hij zei: 'Waarom bent u zo goed voor mij? Ik ben niet meer waard dan een dode hond.'
=David is goed voor Mefiboset
9Toen riep David Siba bij zich, en zei tegen hem: 'Alles wat van Saul en zijn familie was, geef ik aan zijn kleinzoon Mefiboset. 10-12Siba, jij moet samen met je zonen en je knechten op zijn land werken. En je moet hem helpen bij de oogst. De opbrengst is voor Mefiboset, zodat hij ervan kan leven. En Mefiboset zal vanaf nu samen met mij eten.'
Siba antwoordde: 'Zoals u wilt, mijn koning. Zo zal het gebeuren.' Vanaf dat moment werkte Siba met zijn vijftien zonen en twintig knechten voor Mefiboset.
Mefiboset en zijn zoontje Micha gingen bij het paleis van koning David wonen. Mefiboset werd behandeld alsof hij een zoon van de koning was.
13Hij woonde in Jeruzalem en ging altijd bij koning David eten. Mefiboset kon niet goed lopen.
=David verslaat andere volken
=David stuurt dienaren naar Chanun
#10
1Op een dag stierf Nachas, de koning van de Ammonieten. Zijn zoon Chanun werd de nieuwe koning. 2Toen zei David tegen zijn dienaren: 'Ik wil Chanun als een vriend behandelen, want zijn vader heeft mij ook als een vriend behandeld. Ik wil dat jullie hem gaan troosten.'
Maar toen Davids dienaren bij Chanun kwamen om hem te troosten,3zeiden de raadgevers van Chanun: 'Koning, luister niet naar hen. Het zijn spionnen van David! David wil uw vader helemaal niet eren. Hij wil dat zijn spionnen overal goed rondkijken, zodat hij onze stad kan veroveren!'
=Chanun neemt Davids dienaren gevangen
4Toen nam Chanun de dienaren van David gevangen. Hij liet één kant van hun baard afscheren. En hij liet de onderkant van hun kleren afscheuren, tot op hun billen. Daarna stuurde hij hen weg.
5David hoorde wat er met zijn dienaren gebeurd was. Hij wist dat ze zich schaamden. Daarom liet hij hun weten: 'Blijf maar een tijdje in Jericho. En kom pas terug als jullie baard weer aangegroeid is.'
=De Ammonieten verzamelen soldaten
6De Ammonieten begrepen wel dat David woedend op hen was. Daarom probeerden ze zo veel mogelijk soldaten in dienst te nemen. Ze namen 20.000 soldaten van de koning van Aram in dienst. Die soldaten kwamen uit Rechob en Soba. Verder namen ze duizend soldaten van de koning van Maächa in dienst, en 12.000 soldaten uit Is-Tob.
7Toen David dat hoorde, stuurde hij Joab met zijn beste soldaten naar Rabba, de hoofdstad van de Ammonieten.
=Joab verdeelt zijn leger in groepen
8De Ammonieten gingen voor de poort van de stad Rabba staan. Ze stonden klaar voor de strijd. De soldaten uit Aram gingen ergens anders staan, samen met de soldaten uit Is-Tob en Maächa.
9Joab zag dat de vijanden van twee kanten kwamen. Daarom verdeelde hij de soldaten van Israël in twee groepen. De allerbeste soldaten nam hij mee om te vechten tegen de soldaten uit Aram. 10De andere soldaten moesten mee met Abisai, Joabs broer. Zij moesten vechten tegen de Ammonieten.
11Joab zei tegen zijn broer: 'Als de soldaten uit Aram sterker zijn dan mijn soldaten, kom jij mij helpen. En als de Ammonieten sterker zijn dan jouw soldaten, kom ik jou helpen. 12Wees sterk! We moeten dapper vechten voor ons volk en voor de steden van onze God. De Heer zal doen wat hij het beste vindt.'
=De Arameeërs zoeken nog meer soldaten
13Toen Joab en zijn soldaten begonnen te vechten, vluchtten de Arameeërs. 14De Ammonieten zagen dat en trokken zich terug in de stad Rabba. Ze waren bang geworden voor Abisai. Toen maakte Joab een eind aan het gevecht met de Ammonieten, en hij ging terug naar Jeruzalem.
15De soldaten uit Aram begrepen dat ze door Israël verslagen waren. Daarom probeerden ze nog meer soldaten te vinden voor hun leger. 16En koning Hadadezer stuurde een bevel naar de Arameeërs aan de overkant van de rivier de Eufraat. Hij liet hen meevechten bij de stad Chelam, onder leiding van zijn legerleider Sobach.
=David verslaat het leger uit Aram
17David hoorde dat Hadadezer soldaten naar de stad Chelam gestuurd had. Daarom verzamelde hij alle soldaten van Israël. Toen ging hij naar de overkant van de Jordaan, naar Chelam. Daar stonden de soldaten uit Aram al te wachten. Zij begonnen de aanval, 18maar de soldaten van Israël jaagden hen weg.
David doodde zevenhonderd soldaten uit Aram die op wagens reden, en 40.000 gewone soldaten. Ook doodde hij hun legerleider Sobach.
19Vanaf toen durfden de Arameeërs de Ammonieten niet meer te helpen. En alle koningen die bij Hadadezer hoorden, wisten dat ze verslagen waren door de Israëlieten. Daarom sloten ze vrede met het volk van Israël. En ze deden voortaan wat de Israëlieten wilden.
=David slaapt met Batseba
=David stuurt zijn leger naar Rabba
#11
1Het was lente geworden, de tijd dat koningen oorlog voeren. David wilde de Ammonieten verslaan en hun stad Rabba veroveren. Hij stuurde zijn leger op weg, onder leiding van Joab. Maar David bleef zelf in Jeruzalem.
=David ziet Batseba
2-4Op een dag had David 's middags geslapen. Toen hij opstond, ging hij naar het dak van zijn paleis. Daar liep hij wat heen en weer. Toen hij naar beneden keek, zag hij een heel mooie vrouw. Ze nam net een bad, omdat ze pas ongesteld geweest was.
David vroeg wie de vrouw was. Zijn dienaren zeiden: 'Dat is Batseba, de dochter van Eliam. Ze is getrouwd met de Hethiet Uria.' David liet haar bij zich komen en hij sliep met haar. Daarna ging Batseba terug naar huis.5Korte tijd later merkte Batseba dat ze zwanger was. Dat liet ze aan David weten. 6Toen stuurde David aan Joab het volgende bericht: 'Stuur Uria terug naar Jeruzalem.' Dat deed Joab.
7Toen Uria bij David kwam, vroeg David hoe het met Joab en het leger was. En hij wilde weten of de strijd goed ging. 8Daarna zei David: 'Ga naar huis en rust uit bij je vrouw.' Toen Uria het paleis uit ging, kreeg hij een cadeau mee van David.
=Uria slaapt niet bij Batseba
9Maar Uria ging niet naar huis. Hij bleef slapen bij de ingang van het paleis. Daar sliepen alle dienaren van David.
10David hoorde dat Uria niet naar huis gegaan was, en hij vroeg: 'Waarom ben je niet naar huis gegaan? Was je niet moe van de lange reis?' 11Uria antwoordde: 'De heilige kist van de Heer staat in een tent, en Joab en zijn soldaten slapen buiten. Dan kan ik toch niet naar huis gaan om te eten en te drinken? En om te slapen met mijn vrouw? Dat zou ik nooit doen, zo zeker als u leeft!' 12Toen zei David: 'Blijf ook vandaag nog hier. Morgen laat ik je teruggaan.' Daarom bleef Uria die dag nog in Jeruzalem.
De volgende dag13nodigde David hem uit voor een maaltijd. Hij zorgde ervoor dat Uria dronken werd. Maar weer ging Uria 's avonds niet naar huis. Ook nu bleef hij slapen bij de ingang van het paleis, waar Davids dienaren sliepen.
=David zorgt dat Uria gedood wordt
14De volgende ochtend schreef David een brief aan Joab. Hij gaf de brief mee aan Uria. 15In de brief stond: 'Zet Uria op de plaats waar het hardst gevochten wordt. Zeg dan tegen de andere soldaten dat ze zich moeten terugtrekken. Dan zal Uria gewond raken en sterven.'
16Toen Joab de stad aanviel, liet hij Uria vooraan vechten. Want Joab wist dat de Ammonieten daar hun beste soldaten hadden. 17De Ammonieten vielen Joab en zijn leger aan. Sommige soldaten van David werden gedood. Ook Uria werd gedood.
=Joab vertelt David het slechte nieuws
18-19Joab zei tegen één van zijn dienaren: 'Ik wil dat jij naar koning David gaat. Je moet hem alles over de strijd vertellen.
20Misschien wordt koning David boos en zegt hij: 'Waarom zijn jullie zo dicht bij de stad gaan vechten? Jullie wisten toch dat ze vanaf de muur konden schieten? 21Zijn jullie soms vergeten hoe Abimelech, de zoon van Jerubbeset, gestorven is? Hij stierf in Tebes, door een steen. Die had een vrouw vanaf de stadsmuur op zijn hoofd gegooid. Ik begrijp dus niet waarom jullie zo dicht bij de stadsmuur zijn gaan vechten.'
Als koning David dat zegt, moet je hem vertellen dat ook Uria gedood is.'22De dienaar van Joab ging naar David toe, om hem te vertellen wat Joab gezegd had. 23Hij zei tegen David: 'Koning, onze vijanden waren sterker dan wij. Daarom konden ze ons aanvallen. Wij konden ze wel terugdringen tot vlak bij de stadspoort. 24Maar toen begonnen ze op ons te schieten vanaf de muur, met pijl en boog. Sommige van uw soldaten werden gedood. Ook Uria is gedood.'
25David liet de dienaar tegen Joab zeggen: 'Er gaan altijd mensen dood in een oorlog. Daar kun je niets aan doen. Blijf moedig! Val opnieuw aan en verwoest de hele stad.'
=Batseba wordt Davids vrouw
26Batseba, de vrouw van Uria, hoorde dat haar man gedood was. Ze had veel verdriet. 27Na de verplichte tijd van rouw liet David haar bij zich in zijn paleis komen. Batseba werd zijn vrouw, en ze kregen een zoon.
Maar de Heer vond het slecht wat David gedaan had.
=God straft David
=Een verhaal over twee mannen
#12
1De Heer stuurde de profeet Natan naar David. Natan kwam bij David en vertelde hem een verhaal: 'Er woonden eens twee mannen in dezelfde stad. De ene man was rijk en de andere man was arm. 2De rijke man had veel geiten, schapen en koeien. 3De arme man had maar één lammetje.
De arme man zorgde voor het lammetje zoals hij zorgde voor zijn kinderen. Het lammetje liep bij hem in huis rond. Het mocht eten van zijn bord en drinken uit zijn beker. En het sliep op zijn schoot. Want hij hield van het lammetje als van een dochter.4Op een dag kreeg de rijke man bezoek. Hij wilde een maaltijd klaarmaken voor zijn gast. Maar hij wilde niet één van zijn eigen dieren slachten. Daarom pakte hij het lammetje van de arme man, en maakte daar een maaltijd van voor zijn gast.'
=David is kwaad op de rijke man
5David werd kwaad op de rijke man, en zei tegen Natan: 'Zo zeker als de Heer leeft: de man die dat gedaan heeft, moet gedood worden! 6En hij moet de arme man vier keer zo veel geld betalen als het lammetje gekost heeft. Want hij pakte dat lammetje af zonder medelijden te hebben met de arme man.'
=David is net als de rijke man
7Toen zei Natan: 'U bent net als die rijke man! Dit zegt de Heer, de God van Israël: 'David, ik heb jou koning van Israël gemaakt. Ik heb jou gered van je vijand Saul. 8Alles wat van Saul was, heb ik aan jou gegeven. Ook zijn vrouwen mocht je hebben. Je mocht heersen over Israël en Juda. En als je dat te weinig vindt, kan ik je nog wel meer geven.
9Waarom heb je dan zoiets slechts gedaan? Je hebt je niet aan mijn wetten gehouden. Je hebt de vrouw van de Hethiet Uria afgepakt. En daarna heb je Uria laten doden in de strijd tegen de Ammonieten.
=God zal David ongelukkig maken
10Er zullen voortaan in jouw familie altijd mensen gedood worden. Want jij had geen eerbied voor mij, en je hebt de vrouw van Uria afgepakt. 11-12Daarom zal je eigen familie jou ongelukkig maken. Ik zal je vrouwen weggeven aan een man uit je eigen familie. Jij hebt in het geheim met Batseba geslapen. Maar die man zal in het openbaar met jouw vrouwen naar bed gaan. Alle Israëlieten zullen het zien. Daar zal ik voor zorgen.''
13Toen zei David tegen Natan: 'Ik heb iets heel ergs gedaan.' Natan zei: 'De Heer vergeeft het u. U zult niet sterven. 14Maar u hebt de Heer beledigd. Daarom zal de zoon die u pas gekregen hebt, sterven.'
15Daarna ging Natan naar huis.
=Het kind van David en Batseba sterft
De Heer liet het kind van David en Batseba ernstig ziek worden.16David was voortdurend voor zijn zoon aan het bidden. Hij wilde niets eten of drinken, en 's nachts sliep hij op de grond. 17Davids belangrijkste dienaren probeerden hem te laten opstaan en brachten hem eten. Maar David bleef liggen en at niets.
18Na zeven dagen stierf het kind. De dienaren durfden het niet tegen David te zeggen. Ze zeiden tegen elkaar: 'Toen zijn kind ernstig ziek was, wilde koning David al niet naar ons luisteren. Dan kunnen we nu toch niet zeggen dat zijn kind dood is? Misschien doet hij dan zichzelf iets ergs aan.'
=David weet dat zijn zoon dood is
19David zag zijn dienaren met elkaar fluisteren. Hij begreep dat zijn kind gestorven was, en hij vroeg: 'Is mijn zoon dood?' 'Ja, hij is gestorven,' zeiden zijn dienaren.
20Toen stond David op van de grond. Hij nam een bad, smeerde zijn huid in met geurige olie en trok andere kleren aan. Daarna ging hij naar de heilige tent van de Heer om te bidden.
=David wil weer eten
Toen David weer thuis was, vroeg hij om eten.21Zijn dienaren brachten het en vroegen: 'Waarom wilt u nu wel eten? Toen uw kind nog leefde, wilde u niets eten en moest u huilen. Maar nu uw kind gestorven is, staat u op en gaat u eten.'
22David antwoordde: 'Toen mijn kind nog leefde, hoopte ik dat de Heer medelijden met me zou krijgen. Daarom wilde ik niets eten en huilde ik. Misschien zou de Heer mijn kind dan laten leven. 23Maar nu is mijn kind dood. Dus waarom zou ik dan niets eten? Daarmee krijg ik mijn zoon toch niet terug. Ooit zal ik naar hem toe gaan, maar hij zal niet bij mij terugkomen.'
=Batseba en David krijgen nog een zoon
24David troostte zijn vrouw Batseba. Hij sliep met haar, en ze kreeg een zoon. David noemde hem Salomo. De Heer hield van het kind. 25Hij gaf de profeet Natan de opdracht om het kind Jedidja te noemen.
=David kan Rabba veroveren
26Intussen was Joab bezig met een aanval op de Ammonieten. Hij stond klaar om de hoofdstad Rabba te veroveren. 27Toen stuurde hij David het volgende bericht: 'Ik kan nu Rabba veroveren. De watertunnel heb ik al afgesloten. 28Kom dus hierheen met de rest van uw soldaten en verover de stad. Want als ik het zelf doe, krijg ik de eer. Terwijl u die eer verdient.'
=David verovert alle steden in Ammon
29David verzamelde al zijn soldaten. Hij ging naar Rabba en veroverde de stad. 30Hij pakte de kroon die de koning van de Ammonieten op zijn hoofd had, en zette die op zijn eigen hoofd. De kroon woog meer dan 30 kilo, en was gemaakt van goud en edelstenen.
David nam veel kostbare spullen mee uit Rabba.
31Ook nam hij mensen mee uit die stad. Die moesten stukken steen uit de rotsen hakken, en ze moesten werken bij de steenovens. David nam ook mensen mee uit alle andere steden in Ammon. Daarna ging hij met zijn leger terug naar Jeruzalem.
=Amnon verkracht Tamar
=Amnon is verliefd op Tamar
#13
1David had een heel mooie dochter die Tamar heette. Ze was een zus van Absalom en een halfzus van Amnon. Amnon werd verliefd op haar. 2Maar Tamar was nog maar een jong meisje. Daarom werd ze streng bewaakt. Amnon voelde zich ellendig omdat hij niet bij haar kon komen.
=Amnon doet alsof hij ziek is
3Amnon had een vriend die voor alles een oplossing had. Hij heette Jonadab en hij was een zoon van Davids broer Sima. 4Jonadab zei: 'Amnon, waarom kijk je de laatste tijd zo treurig? Vertel me wat er aan de hand is.' Amnon antwoordde: 'Ik ben verliefd op Tamar, de zus van mijn halfbroer Absalom.'
5Toen zei Jonadab: 'Ga in je bed liggen en doe alsof je ziek bent. Als je vader dan bij je komt, moet je tegen hem zeggen: 'Wilt u mijn halfzus Tamar laten komen om me eten te geven? Ik wil kunnen zien dat zij mijn eten klaarmaakt en het aan me geeft. Alleen dan zal ik het opeten.''
6Amnon ging in zijn bed liggen en deed alsof hij ziek was. Toen kwam David bij hem en Amnon zei: 'Kunt u mijn halfzus Tamar laten komen? Dan kan zij hier een paar koeken voor me bakken en die aan mij geven.'
=Tamar komt bij Amnon
7Toen liet David Tamar uit het paleis komen. Hij zei tegen haar: 'Ga naar het huis van je halfbroer Amnon en maak eten voor hem klaar.'
8Tamar ging naar het huis van Amnon. Ze maakte deeg en begon koeken te bakken. Amnon keek ernaar vanuit zijn bed. 9Toen Tamar klaar was, legde ze de koeken voor hem op een bord. Maar Amnon wilde niet eten. Hij zei dat iedereen de kamer uit moest gaan.
10Toen iedereen weg was, zei Amnon tegen Tamar: 'Breng mij nu het eten, hier bij mijn bed. Als jij het me geeft, eet ik het op.' Tamar liep met de koeken naar het bed van haar broer. 11Maar toen ze hem het eten wilde geven, greep hij haar vast. Hij zei: 'Kom, zusje, kom bij me liggen.'
12Maar Tamar zei: 'Nee, Amnon, raak me niet aan! Zoiets verschrikkelijks mag je niet doen! Doe het niet, alsjeblieft. 13Anders heb ik geen toekomst meer. En jij ook niet, want iedereen in Israël zal slecht over je denken. Praat toch eerst met de koning. Die geeft je vast wel toestemming om met mij te trouwen.'
14Maar Amnon wilde niet luisteren. Met geweld pakte hij Tamar vast, en hij verkrachtte haar.
=Amnon stuurt Tamar weg
15Meteen daarna begon Amnon Tamar te haten. Zijn haat was groter dan de liefde die hij eerst voor haar voelde. 'Ga weg!' riep hij. 16Maar Tamar zei: 'Amnon, stuur mij niet weg! Want dat is erger dan wat je net gedaan hebt.' Maar Amnon wilde niet naar haar luisteren. 17Hij riep zijn dienaar en zei: 'Zet haar het huis uit en doe de deur op slot.' 18Dat deed de dienaar.
Daar stond Tamar, in haar prachtige lange jurk. Zulke jurken werden gedragen door jonge prinsessen.19Tamar gooide zand over haar hoofd en ze scheurde haar jurk kapot. Ze was wanhopig. Huilend liep ze naar huis.
=Tamar gaat bij Absalom wonen
20Tamar kwam bij haar broer Absalom. Hij zei tegen haar: 'Heeft Amnon je aangerand? Als dat zo is, zeg het dan tegen niemand. Hij is nou eenmaal je broer. Je kunt het beter gewoon vergeten.' Toen ging Tamar in het huis van Absalom wonen. Ze was daarna voor altijd eenzaam en alleen.
21Toen koning David hoorde wat er gebeurd was, werd hij kwaad op Amnon. 22Absalom zei helemaal niets tegen Amnon. Maar hij haatte Amnon wel, omdat die zijn zus verkracht had.
=Absalom laat Amnon doden
=Absalom nodigt de zonen van David uit
23Twee jaar later nodigde Absalom alle zonen van David uit. Hij vroeg of ze naar de stad Baäl-Chasor wilden komen, dicht bij de stad Efraïm. Daar was een feest omdat de schapen geschoren werden. 24Absalom ging naar David en zei: 'Bij ons worden de schapen geschoren. Wilt u ook op het feest komen, samen met uw dienaren?'
25Maar David zei: 'Nee, Absalom. Als wij allemaal komen, wordt het te druk voor jou.' Absalom vroeg het nog een keer, maar David wilde echt niet komen. Hij wenste Absalom een goed feest toe.
26Toen zei Absalom: 'Laat dan in ieder geval mijn broer Amnon met ons meegaan naar het feest.' 'Waarom wil je dat?' vroeg David. 27Maar omdat Absalom het zo graag wilde, vond David het goed. Hij liet Amnon en ook zijn andere zonen met Absalom meegaan naar het feest.
=Amnon wordt gedood
28Op het feest zei Absalom tegen zijn dienaren: 'Let goed op! Zodra Amnon vrolijk is van de wijn, zal ik tegen jullie zeggen: 'Sla Amnon dood!' Op dat moment moeten jullie hem doden. Ik ben degene die dat bevel geeft, dus jullie hoeven niet bang te zijn. Wees dapper!'
29De dienaren deden wat Absalom hun gezegd had. Ze doodden Amnon. Alle andere zonen van David vluchtten zo snel als ze konden.
=David denkt dat al zijn zonen dood zijn
30De zonen van David vluchtten terug naar huis. Intussen kreeg David het bericht dat al zijn zonen gedood waren door Absalom. Hij hoorde dat niemand van hen ontsnapt was. 31Als teken van rouw scheurde David zijn kleren, en hij ging op de grond liggen. Ook al zijn dienaren scheurden hun kleren.
32Maar Jonadab, de zoon van Davids broer Sima, zei: 'Koning, denk niet dat al uw zonen gedood zijn! Absalom heeft alleen Amnon gedood, omdat die zijn zus Tamar verkracht heeft. 33Denk dus niet dat al uw zonen gestorven zijn. Want alleen Amnon leeft niet meer.'
34-38Toen zag een bewaker van het paleis een grote groep mensen uit de bergen komen. Jonadab zei: 'Ziet u wel? Daar komen uw zonen, zoals ik gezegd heb!' Op dat moment kwamen de zonen binnen. Ze begonnen hard te huilen, en ook David en zijn dienaren begonnen te huilen.
Intussen was Absalom naar het gebied Gesur gevlucht. Daar ging hij wonen bij koning Talmai, de zoon van Ammichur. Absalom bleef daar drie jaar.
=David wil Absalom gevangennemen
Drie jaar lang rouwde David elke dag om Amnon.
39Daarna bedacht hij een plan om Absalom gevangen te nemen.
=Absalom mag weer thuiskomen
=Joab stuurt een vrouw naar David
#14
1David wilde Absalom gevangennemen. Joab, de zoon van Seruja, wist dat. 2Daarom liet hij een wijze vrouw uit Tekoa komen. Hij zei tegen haar: 'Doe alsof je verdrietig bent. Trek rouwkleren aan en doe niets aan je uiterlijk. Doe alsof je al jaren verdriet hebt om je overleden man. 3Ga dan naar de koning. Ik zal je precies zeggen wat je hem moet vertellen.'
=De vrouw vertelt dat ze in gevaar is
4De vrouw uit Tekoa ging naar koning David. Ze knielde en maakte een diepe buiging. Toen zei ze: 'Koning, help mij alstublieft!' 5David vroeg wat er was, en ze vertelde: 'Koning, mijn man is gestorven. Ik ben dus weduwe. 6En eerst had ik nog twee zonen. Maar toen zij op het land aan het werk waren, kregen ze ruzie. Er was niemand om ze uit elkaar te halen. En toen sloeg mijn ene zoon mijn andere zoon dood.
7Ik heb dus nog maar één zoon. Maar de hele familie wil hem bij me weghalen. Ze zeggen dat ze hem zullen doden, omdat hij zijn broer gedood heeft. Maar dan heb ik helemaal geen zoon meer. Dan is er niemand die later voor het bezit van mijn familie kan zorgen. En dan kan er ook niemand meer voor mij zorgen.'
=David belooft dat hij haar zal beschermen
8Toen zei David: 'Ga maar naar huis. Ik zal zorgen dat het goed komt.'
9'Maar koning!' riep de vrouw. 'Ik ben nog steeds bang. Want u zullen de mensen niets kwalijk nemen als mijn zoon blijft leven. Maar mij wel. Ze zullen mij daar de schuld van geven.' 10Toen zei David: 'Als iemand het niet eens is met mijn besluit, stuur hem dan naar mij. Dan zorg ik ervoor dat hij je niet meer lastigvalt.'
11De vrouw zei: 'Wilt u dat plechtig beloven? Dan weet ik zeker dat er niets kan gebeuren. Dan weet ik zeker dat mijn zoon niet gedood zal worden.' Toen zei David: 'Zo zeker als de Heer leeft: ik zal ervoor zorgen dat je zoon met geen vinger aangeraakt wordt!'
=De vrouw stelt een vraag aan David
12Toen zei de vrouw: 'Koning, mag ik nog één vraag stellen?' 'Natuurlijk,' zei David. 13De vrouw zei: 'Waarom behandelt u het volk van God anders dan mij? Waarom mag uw eigen zoon niet bij u terugkomen? Want u bedoelde net toch dat het verkeerd is om je eigen familie als vijand te behandelen? 14Uw ene zoon is dood, die kunt u niet meer terughalen. Maar uw andere zoon is gevlucht. God zou er alles voor doen om een gevluchte zoon weer terug te halen!
15-16Ik ben bij u gekomen omdat de mensen mij bang gemaakt hebben. Ik dacht: Laat ik de koning om hulp vragen. Hij zal wel naar me luisteren. Misschien doet hij wat ik hem vraag. Hij zal ervoor zorgen dat mijn zoon en ik veilig zijn, en dat we niet weggestuurd worden uit Israël. 17Ik wist dat u me gerust zou stellen. Want u bent zo wijs als een engel van God, u neemt altijd de juiste beslissing. Ik hoop dat de Heer u zal steunen.'
=David begrijpt dat Joab erachter zit
18Toen zei David: 'Nu wil ik jou iets vragen. En ik wil dat je mij een eerlijk antwoord geeft.' 'Wat wilt u weten, koning?' vroeg de vrouw.
19-20David zei: 'Heeft Joab je gestuurd?' De vrouw antwoordde: 'Koning, zo zeker als u leeft: u hebt helemaal gelijk. U bent zo wijs als een engel van God, u begrijpt altijd alles. Ja, Joab heeft me gestuurd. Hij heeft precies gezegd wat ik u moest vertellen. Zodat u niet meer boos zou zijn op uw zoon Absalom.'
=David laat Absalom terugkomen
21David liet Joab bij zich komen en zei: 'Goed dan, Joab. Je kunt Absalom terughalen. Dat vind ik goed.' 22Joab knielde en maakte een diepe buiging. Hij zei: 'Koning, dank u wel. Nu weet ik dat u goed voor me bent. Want u wilt doen wat ik u vraag.'
23Joab ging dus naar de stad Gesur en haalde Absalom terug naar Jeruzalem. 24Maar David zei dat Absalom meteen naar zijn eigen huis moest gaan. Hij wilde niet dat Absalom bij hem kwam. Absalom ging dus terug naar zijn eigen huis en kreeg zijn vader niet te zien.
=Absalom is een knappe man
25In heel Israël was er niemand zo knap als Absalom. Alles aan hem was volmaakt. 26Hij had heel lang haar. Elk jaar knipte hij het af en liet hij het wegen. Het haar woog dan ruim 2 kilo volgens het officiële gewicht.
27Absalom kreeg drie zonen en een dochter. Zijn dochter heette Tamar, en ze werd een mooie vrouw.
=Absalom steekt Joabs akker in brand
28Toen Absalom twee jaar in Jeruzalem woonde, had hij David nog steeds niet gezien. 29Daarom wilde hij Joab naar David sturen. Absalom riep Joab bij zich. Maar Joab wilde niet komen. Ook niet toen Absalom het nog een keer vroeg.
30Toen zei Absalom tegen zijn dienaren: 'Zien jullie de akker van Joab, naast die van mij? Die akker met koren? Ga erheen en steek het koren in brand.' Zo gebeurde het. De dienaren staken de akker van Joab in brand.
=Absalom mag bij David komen
31Toen ging Joab naar Absalom en vroeg: 'Waarom hebben uw dienaren mijn akker in brand gestoken?' 32Absalom antwoordde: 'Ik had u gevraagd om bij mij te komen. Ik wilde u naar de koning sturen. Want ik wil weten waarom hij me naar Jeruzalem teruggehaald heeft. Ik wil nu de koning zien. Anders had ik beter in Gesur kunnen blijven. Als de koning vindt dat ik een fout gemaakt heb, dan moet hij me maar doden.'
33Joab ging naar koning David en vertelde hem wat Absalom gezegd had. Toen liet David Absalom bij zich komen. Absalom knielde en maakte een diepe buiging voor David. En David omhelsde Absalom.
=Absalom wordt steeds machtiger
=Absalom doet aardig tegen alle mensen
#15
1Korte tijd later kocht Absalom een wagen met paarden. Ook nam hij vijftig mannen in dienst om hem te beschermen. 2En hij ging elke ochtend heel vroeg bij de stadspoort staan. Daar sprak hij alle mensen aan. Hij vroeg dan: 'Komt u om een klacht in te dienen? Wilt u dat de koning rechtspreekt? Waar komt u vandaan?'
Als mensen dan zeiden dat ze uit Israël kwamen,3zei Absalom: 'De koning zal niet naar u luisteren. Ook al hebt u helemaal gelijk.' 4En hij zei: 'Ik zou de rechter van dit land moeten zijn! Ik zou iedereen die een klacht had, gelijk geven!'
5Soms wilden mensen een buiging maken voor Absalom. Maar dan strekte Absalom zijn armen uit en omhelsde hen. 6Dat deed hij bij iedereen die naar de koning ging met een klacht. Zo zorgde Absalom ervoor dat alle Israëlieten hem aardig vonden.
=De groep rond Absalom wordt groter
7-8Vier jaar later vroeg Absalom aan David: 'Mag ik alstublieft naar de stad Hebron gaan? Ik wil daar graag een offer brengen aan de Heer. Dat heb ik hem beloofd toen ik in Aram woonde, in het gebied Gesur. Toen heb ik gezegd: 'Heer, als u mij terugbrengt naar Jeruzalem, zal ik u een offer brengen.''
9David vond dat goed, en dus ging Absalom naar Hebron. 10Maar eerst stuurde Absalom knechten naar Israël. Zij moesten tegen iedereen zeggen: 'Als jullie een trompet horen, roep dan: 'Absalom is koning in Hebron!''
11-12Absalom had tweehonderd mensen uit Jeruzalem uitgenodigd voor het offerfeest in Hebron. Al die mensen gingen met Absalom mee zonder te weten wat hij van plan was. Absalom had ook Achitofel gevraagd om mee te gaan. Achitofel was een raadgever van David, en hij kwam uit Gilo. De groep rond Absalom werd steeds groter, waardoor David steeds meer vijanden kreeg.
=David vlucht voor Absalom
13David kreeg het bericht dat de Israëlieten de kant van Absalom gekozen hadden. 14Hij zei tegen de dienaren in zijn paleis: 'Kom, we moeten vluchten! Anders zal Absalom ons te pakken krijgen. Als hij ons hier in Jeruzalem aanvalt, zullen er veel doden vallen. En we moeten snel zijn, anders haalt hij ons in!' 15De dienaren zeiden: 'Zoals u wilt, koning. We zullen doen wat u zegt.'
16-17Toen David wegging, liet hij tien van zijn vrouwen achter. Die moesten voor het paleis zorgen. De rest van zijn familie ging met David mee, samen met al zijn soldaten.
Net buiten de stad, in Bet-Hammerchak, liet David alle mensen stilstaan.18Hij keek welke dienaren en soldaten met hem meegekomen waren. Dat waren niet alleen de mannen van de koninklijke lijfwacht, maar ook zeshonderd Gatieten. Zij hadden allemaal de kant van David gekozen.
=David wil dat Ittai teruggaat
19David zei tegen Ittai, de leider van de Gatieten: 'Waarom ben je met ons meegegaan? Je kunt beter teruggaan naar Jeruzalem en bij de nieuwe koning blijven. Want je bent een buitenlander, die gevlucht is uit zijn eigen stad. 20Je bent nog maar net in Jeruzalem. Dan kan ik je toch niet vragen om nu alweer weg te vluchten? Ik weet zelf niet eens waar ik heen kan! Ga terug en neem je mensen mee. Ik hoop dat de Heer goed voor je zal zijn.'
21Maar Ittai antwoordde: 'Zo zeker als de Heer leeft, en zo zeker als u leeft: Ik zal met u meegaan, overal waar u heen gaat! Ook al wordt dat onze dood.' 22'Goed,' zei David, 'kom dan maar mee.' Zo ging Ittai met David mee, samen met zijn hele familie en al zijn soldaten.
23En alle mensen stonden te huilen toen de groep van David voorbijkwam.
=David stuurt de heilige kist terug
Daarna kwamen David en zijn soldaten bij de rivier de Kidron. Die staken ze over, en ze liepen naar de woestijn.24In de woestijn zagen ze de priester Sadok. Hij en een paar Levieten droegen de heilige kist van God. Toen ze de groep van David zagen, zetten ze de kist neer. De priester Abjatar begon offers te brengen, totdat de hele groep voorbij was.
25Toen zei David tegen Sadok: 'Breng de heilige kist van God terug naar Jeruzalem. Als de Heer goed voor me is, zal hij ervoor zorgen dat ik daar terugkom. En dan zal ik de heilige kist terugzien. 26En als de Heer niet langer wil dat ik koning ben, dan vind ik dat ook goed. Hij mag met me doen wat hij het beste vindt.'
27Daarna zei David tegen Sadok: 'Jij en Abjatar kunnen dus het beste teruggaan naar Jeruzalem. Neem jullie zonen Achimaäs en Jonatan mee. 28Ikzelf zal in de woestijn blijven, bij de plek waar je de Jordaan kunt oversteken. Ik wacht daar tot ik een bericht van jullie krijg.' 29Toen gingen Sadok en Abjatar weg. Ze brachten de heilige kist terug naar Jeruzalem, en bleven daar.
=David is verdrietig
30Daarna ging David de Olijfberg op. Hij huilde, hij had zijn hoofd bedekt en hij liep op blote voeten. Ook iedereen die bij hem was, had zijn hoofd bedekt en huilde.
31Toen kreeg David het bericht dat Achitofel de kant van Absalom gekozen had. Daarom riep hij: 'Heer, zorg er alstublieft voor dat Absalom niet luistert naar de raad van Achitofel!'
=Chusai gaat naar Absalom
=David stuurt Chusai naar Jeruzalem
32Toen kwam David op de plek waar mensen altijd bidden, boven op de berg. Daar zag hij de Arkiet Chusai. Chusai had zijn kleren gescheurd en zand over zijn hoofd gegooid. Dat had hij gedaan omdat hij verdrietig was.
33David zei tegen hem: 'Je kunt beter niet met me meegaan. Dat is alleen maar lastig. 34Je kunt beter teruggaan naar Jeruzalem. Want dan kun je me helpen om de plannen van Achitofel te laten mislukken. Ga naar Absalom en zeg tegen hem: 'Koning, ik was eerst een dienaar van uw vader David. Maar vanaf nu zal ik u dienen.'
In Jeruzalem kun je mij helpen, Chusai.35Daar zijn ook de priesters Sadok en Abjatar. Alles wat je in het paleis hoort, moet je tegen hen zeggen. 36Zij hebben ook hun zonen bij zich, Achimaäs en Jonatan. Die kunnen alles wat jij hoort, aan mij vertellen.'
37Toen ging Chusai, de persoonlijke raadgever van David, naar Jeruzalem. Hij kwam daar precies op het moment dat Absalom de stad binnenging.
=David komt Siba tegen
#16
1David verliet de top van de berg. Al snel kwam hij Siba tegen, de dienaar van Mefiboset. Siba had van alles bij zich: tweehonderd broden, honderd rozijnenkoeken, honderd verse vruchten en een zak wijn. En hij had twee ezels meegenomen om al dat eten te dragen. 2'Waarom heb je dat allemaal bij je?' vroeg David. Siba antwoordde: 'De ezels zijn voor u en uw familie. Daar kunt u op rijden. Het brood en de verse vruchten zijn voor uw soldaten. En de wijn is om te drinken. Iedereen die moe wordt in de woestijn, mag het hebben.'
3David vroeg: 'En waar is Mefiboset, de kleinzoon van je vroegere meester Saul?' Siba antwoordde: 'Mefiboset is in Jeruzalem gebleven. Hij denkt dat de Israëlieten hem vandaag koning zullen maken, omdat hij de kleinzoon is van Saul.'
4Toen zei David tegen Siba: 'Alle bezittingen van Mefiboset zijn voortaan van jou.' En Siba zei: 'Mijn dank is groot, koning, want u bent goed voor mij.'
=David komt Simi tegen
5Toen kwam David in de buurt van het dorp Bachurim. Daar liep een man naar hem toe, die familie was van Saul. Hij heette Simi, en hij was een zoon van Gera. Hij liep te vloeken en te schreeuwen. 6En hij begon stenen te gooien naar David en zijn soldaten.
Simi was zelfs niet bang voor Davids dapperste legerleiders.7Hij vloekte en schreeuwde tegen David: 'Ga weg, vuile moordenaar! 8Door jou is Saul geen koning meer! Daarom straft de Heer jou, en maakt hij je zoon Absalom koning. Dat is je verdiende loon, moordenaar!'
=David laat Simi schreeuwen
9Toen werd Abisai, de zoon van Seruja, kwaad. Hij zei tegen David: 'Hoe durft die waardeloze vent u zo uit te schelden! Koning, zal ik naar hem toe gaan? Dan sla ik zijn kop eraf!' 10Maar David zei tegen Abisai: 'Jij hebt hier niets mee te maken! Laat de man met rust. Want misschien wil de Heer dat hij me uitscheldt.'
11En tegen de rest van de groep zei David: 'Luister. Zelfs mijn eigen zoon wil me dood hebben. Dan verwacht ik niet dat deze man vriendelijk tegen me doet. Laat hem maar schelden, want de Heer wil het zo. 12Misschien krijgt de Heer medelijden met mij, en maakt hij me later gelukkig.'
13Toen reisde David weer verder, met al zijn volgelingen. Simi bleef meelopen, terwijl hij nog steeds vloekte en schreeuwde. En hij bleef gooien met stenen en zand.
14Toen David en zijn soldaten in Ajefim kwamen, rustten ze daar uit.
=Chusai komt bij Absalom
15Intussen waren Absalom en al zijn volgelingen uit Israël in Jeruzalem aangekomen. Ook Achitofel was erbij.
16Toen kwam Chusai, de persoonlijke raadgever van David, bij Absalom. Hij riep naar hem: 'Leve de koning! Leve de koning!'
17Absalom zei: 'Jij bent toch een vriend van mijn vader? Moest je niet met hem meegaan?' 18'Nee,' zei Chusai. 'Ik kies voor de koning die uitgekozen is door de Heer. Ik kies voor de koning die uitgekozen is door het volk en het leger van Israël. Hem wil ik dienen. 19Trouwens, u bent toch de zoon van David? Wie moet ik anders dienen? Vroeger heb ik uw vader trouw gediend. Nu zal ik u trouw dienen.'
=Absalom vraagt Achitofel om raad
20Toen zei Absalom tegen Achitofel: 'Geef mij eens raad. Wat moet ik doen?' 21Achitofel zei: 'Uw vader heeft toch vrouwen achtergelaten om voor zijn paleis te zorgen? Ga met die vrouwen naar bed. Dan zien alle Israëlieten dat u uw vader vreselijk beledigt. En dan zullen uw volgelingen zich nog sterker voelen.'
22Zo gebeurde het. Op het platte dak van het paleis werd een tent neergezet voor Absalom. En daar ging Absalom naar bed met de vrouwen van zijn vader. Heel Israël kon het zien.
23De raad van Achitofel was in die tijd heel belangrijk. Niet alleen voor David, maar ook voor Absalom. De mensen vonden Achitofels woorden net zo belangrijk als woorden van God.
=Achitofel doet een voorstel
#17
1Achitofel zei tegen Absalom: 'Ik stel het volgende voor. Ik kies 12.000 soldaten uit. Met hen ga ik vannacht achter koning David aan. 2Dan wacht ik totdat hij heel moe is en geen kracht meer heeft. Op dat moment zal ik hem plotseling aanvallen, zodat alle soldaten schrikken en wegvluchten. Dan zal ik de koning doden. 3Als dat gebeurd is, kom ik meteen met uw hele leger terug. En ik beloof dat niemand van uw soldaten gewond zal raken.'
4Absalom en alle leiders van Israël vonden het een goed voorstel. 5-6Maar Absalom wilde ook weten wat Chusai ervan vond. Hij riep hem bij zich en vroeg: 'Wat vind jij van het voorstel van Achitofel? Moeten we doen wat hij zegt of niet?'
=Chusai vindt het een slecht voorstel
7Chusai zei tegen Absalom: 'Deze keer is het voorstel van Achitofel niet goed. 8Ik zal u uitleggen waarom. U kent uw vader en zijn soldaten. U weet dat het dappere mannen zijn. Maar ze zijn nu ook gevaarlijk. Ze zullen net zo hard vechten als een berin waarvan de jongen weggehaald zijn.
Uw vader heeft veel ervaring in de oorlog. Hij zal daarom niet bij het leger slapen.9Hij zal zich ergens anders verstoppen. Misschien tussen de rotsen, of op een andere geheime plek. En dan kan hij ons met zijn leger aanvallen! Als dat gebeurt, zullen de mensen zeggen: 'Het leger van Absalom is verslagen.' 10En dan zal iedereen bang worden, zelfs de dapperste soldaten. Want alle Israëlieten weten dat uw vader een held is. En ze weten dat zijn soldaten heel moedig zijn.'
=Chusai heeft een ander voorstel
11Daarna zei Chusai tegen Absalom: 'Ik stel het volgende voor. Roep alle mannen van Israël bij elkaar, van het noorden tot het zuiden. Dat zijn net zo veel mannen als er zand is bij de zee. U moet zelf ook meegaan.
12We zullen David vinden! Ook als hij heel goed verstopt zit. Dan vallen we hem met z'n allen aan. We zullen ze allemaal doden, David en iedereen die bij hem is! 13Misschien vlucht David naar een stad. Maar dan zullen wij met alle Israëlieten de muren van die stad afbreken. En we zullen alles uit die stad weghalen, totdat er geen steen meer van over is!'
14Absalom en alle Israëlieten vonden het voorstel van Chusai beter dan het voorstel van Achitofel. Zo zorgde de Heer ervoor dat Absalom niet naar de goede raad van Achitofel luisterde. Want de Heer wilde dat Absalom gestraft zou worden.
=David vlucht
=Chusai stuurt David een bericht
15Chusai ging naar de priesters Sadok en Abjatar. Hij vertelde welk voorstel Achitofel gedaan had aan Absalom en aan de leiders van Israël. En hij vertelde ook welk voorstel hij zelf gedaan had.
16Daarna zei hij: 'Stuur David zo snel mogelijk bericht dat hij vannacht de Jordaan moet oversteken. Anders zal hij samen met al zijn soldaten gedood worden.'
=Jonatan en Achimaäs verstoppen zich
17Intussen waren Jonatan en Achimaäs naar de Rogel-bron gegaan, buiten de stad. Daar gaf een slavin hun het bericht van Chusai. Zij moesten het doorgeven aan David.
Jonatan en Achimaäs bleven buiten de stad, omdat ze door niemand gezien wilden worden.18Maar er was toch iemand die hen zag. En die vertelde dat aan Absalom. Daarom gingen Jonatan en Achimaäs snel naar het dorp Bachurim. Daar kwamen ze bij een man die naast zijn huis een put had. Jonatan en Achimaäs verstopten zich in de put. 19De vrouw van de man legde een zak over de put en strooide er graan overheen. Zo zag je niet dat het een put was.
20Toen kwamen de dienaren van Absalom ook bij dat huis. Ze vroegen aan de vrouw: 'Waar zijn Achimaäs en Jonatan?' De vrouw zei: 'Die zijn de rivier overgestoken.'
De mannen gingen zoeken, maar ze vonden Jonatan en Achimaäs niet. Toen gingen de mannen weer terug naar Jeruzalem.21Toen de mannen weg waren, klommen Jonatan en Achimaäs uit de put. Ze gingen naar David en zeiden tegen hem: 'U moet snel zijn! Steek onmiddellijk de Jordaan over. Want Achitofel heeft een plan bedacht om u aan te vallen.'
22Meteen gingen David en zijn soldaten naar de overkant van de rivier. Toen het ochtend werd, was iedereen aan de overkant.
=Achitofel pleegt zelfmoord
23Toen Achitofel merkte dat zijn raad niet opgevolgd werd, deed hij het volgende. Hij reed op zijn ezel terug naar zijn eigen stad. Toen hij thuisgekomen was, regelde hij zijn laatste zaken. Daarna hing hij zichzelf op.
Zo stierf Achitofel. Hij werd begraven in het graf van zijn vader.24David kwam aan in Machanaïm. Absalom en het leger van Israël moesten toen nog de Jordaan oversteken.
25Absalom had Amasa legerleider gemaakt in plaats van Joab. De vader van Amasa was de Israëliet Jitra. De moeder van Amasa heette Abigal. Zij was een dochter van Nachas en een zus van Joabs moeder, die Seruja heette.
26Absalom en zijn soldaten maakten een kamp in het gebied Gilead.
=David en zijn soldaten krijgen eten
27Intussen was David dus in Machanaïm aangekomen. Daar brachten Sobi, Machir en Barzillai hem eten. Sobi was een zoon van Nachas. Hij kwam uit Rabba, de hoofdstad van Ammon. Machir was een zoon van Ammiël. Hij kwam uit Lo-Debar. En Barzillai kwam uit Rogelim, in het gebied Gilead.
28-29Zij brachten voor David en zijn soldaten het volgende mee: verschillende soorten graan, meel, bonen, linzen, honing, boter, kaas, schapen en geiten. Ze brachten ook dekens mee, en schalen en borden. En ze zeiden: 'We brengen dit mee voor u en uw soldaten. Want jullie zullen in de woestijn wel moe geworden zijn. En jullie zullen wel honger en dorst gekregen hebben.'
=Absalom wordt gedood
=David verdeelt zijn leger in groepen
#18
1-2David telde zijn soldaten. Hij verdeelde het leger in drie groepen van duizend. Joab kreeg de leiding over de eerste groep. Abisai, de broer van Joab, kreeg de leiding over de tweede groep. En de Gatiet Ittai kreeg de leiding over de derde groep. David verdeelde de drie groepen in kleinere groepen van honderd, elke groep met zijn eigen legerleider.
David zei tegen de soldaten: 'Ik zal zelf met jullie meevechten!'3Maar de soldaten zeiden: 'Koning, doe dat alstublieft niet! Als wij vluchten, vinden onze vijanden dat niet erg. En als de helft van ons sterft, kan hun dat niets schelen. Maar u bent voor onze vijanden net zo veel waard als tienduizend soldaten. Daarom is het beter dat u hier blijft. Vanuit de stad kunt u ons ook helpen.' 4David antwoordde: 'Ik zal doen wat jullie het beste vinden.'
Toen ging David naar de stadspoort, waar zijn leger klaarstond. Alle soldaten stonden in groepen van honderd en in groepen van duizend.5En David gaf Joab, Abisai en Ittai dit bevel: 'Doe mijn zoon Absalom geen kwaad.' Het hele leger had dat bevel van David gehoord.
=Davids leger wint van de Israëlieten
6Toen ging het leger van David op weg. In de bossen van Efraïm begon het gevecht tegen het leger van Israël. 7Het leger van David versloeg het leger van Israël. Het was een zware strijd. 8In het hele gebied werd gevochten. Er werden die dag 20.000 soldaten gedood. Maar de meeste soldaten stierven doordat het bos zo gevaarlijk was.
=Absalom blijft vastzitten in een boom
9Absalom zag in de verte plotseling een paar van Davids soldaten. Hij probeerde te vluchten en reed met zijn ezel onder een eik door. Maar Absalom bleef met zijn lange haar vastzitten in de takken. Hij bleef in de boom hangen, terwijl zijn ezel verder rende.
10Eén van de soldaten zag wat er met Absalom gebeurde. Hij ging naar Joab en zei: 'Ik heb Absalom gezien! Hij hangt in een boom!' 11'Wat?' riep Joab. 'Heb je hem gezien? Waarom heb je hem dan niet meteen gedood? Dan had ik je 10 zilverstukken en een riem gegeven!'
12Maar de soldaat zei: 'De koning heeft de legerleiders het bevel gegeven om Absalom geen kwaad te doen. Dat hebben alle soldaten gehoord. Daarom zal ik Absalom niet doden. Ook al zou u mij 1000 zilverstukken geven! 13En als ik hem wel zou doden, dan zou de koning dat te weten komen. Maar dan zou u zeggen dat u van niets wist. En dan zou ik de schuld krijgen!'
=Joab en zijn knechten doden Absalom
14Toen zei Joab: 'Ik ga niet op jou wachten, ik doe het zelf wel.' En hij ging naar Absalom toe, die nog levend in de boom hing. Hij pakte drie speren en stak ze in Absaloms borst. 15Daarna kwamen er tien knechten van Joab om Absalom heen staan. Zij sloegen Absalom totdat hij dood was.
16Toen blies Joab op de trompet. Dat was het teken om te stoppen met de strijd tegen het leger van Israël. 17Daarna maakten de knechten Absalom los. Ze gooiden hem in een diepe kuil in het bos, en legden er een grote berg stenen op.
Intussen vluchtte het leger van Israël weg. Ze gingen allemaal terug naar huis.18Toen Absalom nog leefde, was hij een keer naar het Koningsdal gegaan. Hij had daar een grote steen rechtop gezet. Hij zei toen: 'Ik noem deze steen Absalom. Want ik heb geen zoon om mijn naam aan door te geven.' Die steen wordt nog steeds de Steen van Absalom genoemd.
=Achimaäs wil naar David
19Achimaäs, de zoon van Sadok, vroeg aan Joab: 'Zal ik naar koning David gaan en hem het goede nieuws vertellen? Dan kan ik hem vertellen dat de Heer zijn vijanden verslagen heeft.' 20Maar Joab antwoordde: 'Je hebt helemaal geen goed nieuws vandaag! Een andere dag misschien wel, maar vandaag niet. Want Absalom, de zoon van de koning, is dood.'
21Toen zei Joab tegen een soldaat uit Nubië: 'Ga naar de koning en vertel hem wat je gezien hebt.' De soldaat maakte een buiging voor Joab en rende weg.
22Maar Achimaäs zei nog een keer: 'Laat mij ook naar de koning gaan. Ook al breng ik slecht nieuws! Laat mij de Nubiër achterna rennen!' Joab zei: 'Waarom wil je dat toch? Je krijgt echt geen beloning voor dat nieuws!' 23'Toch wil ik naar de koning!' riep Achimaäs. Toen zei Joab: 'Ga dan maar.' En Achimaäs rende weg en haalde de Nubiër in.
=David verwacht goed nieuws
24Intussen zat David bij de stadspoort. Eén van de bewakers klom op de stadsmuur om te kijken wat er buiten de stad gebeurde. Toen zag hij dat er een man aan kwam rennen. De man was alleen. 25Hij kwam steeds dichterbij. De bewaker riep naar beneden en vertelde wat hij zag. Toen zei David: 'Als de man alleen is, komt hij met goed nieuws.'
26Toen zag de bewaker nog iemand rennen en hij riep naar beneden: 'Daar komt nog iemand aanrennen. Die man is ook alleen.' David zei: 'Ook die man komt met goed nieuws.' 27Toen zei de bewaker: 'Ik herken de eerste man aan zijn manier van lopen. Het is Achimaäs, de zoon van Sadok.' David zei: 'Die man kunnen we vertrouwen. Hij zal ons goed nieuws brengen.'
=David krijgt slecht nieuws
28Achimaäs riep naar David: 'Koning, alles is goed!' Hij knielde voor David, maakte een diepe buiging en zei: 'Dank de Heer, uw God! Want hij heeft uw vijanden verslagen!' 29David vroeg: 'Is alles goed met mijn zoon Absalom?' Achimaäs antwoordde: 'Toen Joab me wegstuurde, zag ik een grote groep mensen. Maar ik weet niet wat er aan de hand was.'
30Toen zei David: 'Ga even aan de kant staan.' Dat deed Achimaäs. 31Op dat moment kwam de soldaat uit Nubië binnen. Hij zei: 'Mijn koning, ik breng u goed nieuws. Vandaag heeft de Heer uw tegenstanders verslagen.' 32'En is alles goed met mijn zoon Absalom?' vroeg David. De soldaat zei: 'Ik hoop dat het met al uw vijanden net zo slecht afloopt als met uw zoon.'
=David huilt om Absalom
#19
1David schrok zo erg dat zijn hele lichaam begon te trillen. Hij ging naar een kamer boven in het gebouw bij de stadspoort. Daar begon hij te huilen. En terwijl hij heen en weer liep, schreeuwde hij: 'Mijn zoon Absalom, mijn zoon! Mijn zoon Absalom! Was ik maar dood in plaats van jij! Absalom, mijn zoon, mijn zoon!'
2Joab kreeg te horen dat David huilde en rouwde om zijn zoon Absalom. 3Toen ook Davids soldaten dat hoorden, veranderde hun blijdschap om de overwinning in verdriet. 4En ze gingen heel stil de stad binnen, zoals een leger dat gevlucht is en zich daarvoor schaamt.
=Joab wil dat David stopt met huilen
5David hield zijn handen voor zijn gezicht en schreeuwde: 'Mijn zoon Absalom! Absalom, mijn zoon, mijn zoon!' 6Toen kwam Joab de kamer binnen. Hij zei tegen David: 'Vandaag hebben wij u en uw familie gered van de dood. Maar u geeft al uw soldaten het gevoel dat ze zich moeten schamen! 7U bent vriendelijker voor uw vijanden dan voor de mensen die van u houden.
U laat vandaag zien dat uw legerleiders en soldaten voor u niet belangrijk zijn. Want ik weet zeker dat u liever Absalom levend terug had gezien dan ons.8Kom, ga naar buiten! Zeg tegen uw soldaten dat u trots op hen bent. Anders blijft er vannacht niet één soldaat meer bij u. Dat is zo zeker als de Heer leeft! En dat zou het ergste zijn wat u in uw hele leven meegemaakt hebt.'
9Toen liep David naar buiten, en hij ging bij de poort zitten. Zodra de soldaten hoorden dat de koning daar zat, kwamen ze allemaal naar hem toe.
=David gaat naar Jeruzalem
=De Israëlieten willen David terug
Intussen waren de Israëlieten naar huis gevlucht.10Daar begonnen ze met elkaar te overleggen. Ze zeiden: 'Koning David heeft onze vijanden verslagen. Hij heeft ons gered van de Filistijnen. Maar hij moest het land uit vluchten voor Absalom, 11die wij koning gemaakt hadden. Maar Absalom is nu gestorven in de oorlog. Laten we daarom David weer koning maken!'
=David wil dat de Judeeërs hem terughalen
12David kreeg te horen wat de Israëlieten gezegd hadden. Toen stuurde hij de priesters Sadok en Abjatar naar de leiders van Juda. Ze moesten het volgende zeggen: 'Leiders van Juda, haal koning David terug naar Jeruzalem. Jullie moeten niet wachten totdat de Israëlieten dat doen. 13Waarom hebben jullie hem nog niet teruggehaald? Jullie horen toch bij dezelfde stam als hij?'
14En naar Amasa stuurde David het volgende bericht: 'Wij zijn toch familie? Daarom zul jij voortaan mijn legerleider zijn in plaats van Joab! Als dat niet gebeurt, mag God me straffen.'
15Alle inwoners van Juda vonden dat David gelijk had. Daarom gingen ze hem en al zijn dienaren terughalen.
=David komt bij de Jordaan
16David begon meteen aan zijn terugreis naar Jeruzalem. Toen hij bij de Jordaan kwam, zag hij de inwoners van Juda aan de overkant staan. Die waren naar de stad Gilgal gegaan om David de rivier over te brengen.
17Bij hen was ook de Benjaminiet Simi, de zoon van Gera uit Bachurim. Snel liep hij met de groep uit Juda naar David toe. 18Simi had duizend Benjaminieten bij zich. Eén van hen was Siba, de dienaar van Sauls familie. Siba had zijn vijftien zonen en twintig knechten meegenomen.
=David vergeeft Simi
Alle inwoners van Juda renden de rivier in. David was toen nog niet eens begonnen met oversteken.19Iedereen stak de rivier over om David en zijn familie naar de overkant te helpen. Want ze wilden allemaal een goede indruk maken op koning David. Ook Simi wilde dat. Hij knielde voor David, die aan de kant van de rivier stond. 20Hij zei: 'Koning, ik heb iets heel ergs gedaan. Vergeef het mij, alstublieft! En vergeet alstublieft wat ik deed toen u wegging uit Jeruzalem. Ik smeek u, denk er niet meer aan! 21Ik weet dat ik iets slechts gedaan heb. Daarom ben ik vandaag als eerste van alle nakomelingen van Jozef naar u toe gekomen.'
22Toen zei Abisai, de zoon van Seruja: 'Simi verdient het om te sterven! Want hij heeft de koning die door de Heer gekozen is, vervloekt!' 23Maar David zei: 'Abisai, waarom zeg je dat? Waarom kom je tegen mij in opstand? Vandaag wordt hier in Israël niemand gedood. Ook al ben jij het daar niet mee eens. Want vanaf vandaag ben ik hier weer de koning!' 24En tegen Simi zei hij: 'Ik beloof plechtig dat je niet zult sterven!'
=Mefiboset vertelt wat er gebeurd is
25-26Ook Mefiboset, de kleinzoon van Saul, wilde David ontmoeten. Vanaf de dag dat David gevlucht was, had Mefiboset in Jeruzalem op hem gewacht. Al die tijd had hij niets aan zijn uiterlijk gedaan. Hij had zijn lichaam en zijn baard niet verzorgd. Ook had hij zijn kleren niet gewassen.
Toen Mefiboset bij David kwam, vroeg David: 'Waarom ben je niet met me meegegaan?'27Mefiboset antwoordde: 'Koning, ik wilde wel met u meegaan. Op mijn ezel natuurlijk, want ik kan niet lopen. Maar mijn dienaar Siba heeft me bedrogen. 28-29Hij heeft u leugens over mij verteld.
U bent zo goed als een engel van God. Want u had mij en mijn hele familie kunnen doden! Maar in plaats daarvan liet u mij aan uw tafel eten en mocht ik bij u wonen. Doe daarom wat u zelf het beste vindt. Want u hebt al heel veel voor mij gedaan.'30Toen zei David: 'Genoeg hierover. Jij en Siba moeten het stuk land van Saul maar verdelen.' 31Maar Mefiboset zei: 'Koning, van mij mag Siba alles hebben. Het belangrijkste vind ik dat u weer veilig thuis bent.'
=David wil dat Barzillai meegaat
32Barzillai uit Gilead was ook bij de Jordaan. Hij was uit Rogelim gekomen om bij de Jordaan afscheid te nemen van David. 33Barzillai was oud, hij was tachtig jaar. En hij was heel rijk. Hij had David geholpen toen die in Machanaïm was.
34David zei: 'Barzillai, ga met me mee naar de overkant van de Jordaan. Dan zal ik in Jeruzalem voor jou zorgen.'
=Barzillai gaat niet mee
35-36Toen zei Barzillai: 'Ik heb niet lang meer te leven, want ik ben al tachtig. Waarom zou ik dan met u meegaan naar Jeruzalem? Ik kan toch nergens meer van genieten! Ik proef niet meer wat ik eet of drink. Ik kan niet meer luisteren naar mooie muziek. En voor u zou ik alleen maar lastig zijn! 37Ik ben bovendien te zwak om de Jordaan over te steken. Dus waarom zou u mij belonen? 38Laat me toch teruggaan naar huis. Dan kan ik sterven in mijn eigen stad en begraven worden in het graf van mijn ouders. Koning, u kunt beter mijn zoon Kimham meenemen. Dan kunt u hem belonen in plaats van mij. Beloon hem zoals u zelf wilt.'
39David zei: 'Goed, Kimham gaat met mij mee. Ik zal hem belonen zoals jij wilt. Want ik wil doen wat je me vraagt.'
40Toen begon het leger van David de Jordaan over te steken. David omhelsde Barzillai en nam afscheid van hem. Daarna stak ook David de Jordaan over. Barzillai ging terug naar huis. 41En David reisde verder naar de stad Gilgal, samen met Kimham.
=De Israëlieten zijn jaloers
Bij het oversteken van de rivier had David hulp gekregen van alle inwoners van Juda en van de helft van de Israëlieten.42De Israëlieten gingen naar David toe en zeiden: 'Koning, de inwoners van Juda hebben u van ons afgepakt! Waarom hebben zij u en al uw mensen geholpen met oversteken?'
43Toen zeiden de inwoners van Juda: 'Omdat de koning uit dezelfde stam komt als wij! Waarom zijn jullie zo boos? De koning behandelt ons echt niet beter dan jullie.'
44Maar de Israëlieten zeiden: 'Wij zijn met veel meer mensen dan jullie. Dus wij hebben meer recht op koning David dan jullie. Waarom mochten wij hem niet helpen? Vinden jullie ons niet goed genoeg? Het was ons idee om de koning terug te halen!' Maar de inwoners van Juda hadden betere argumenten dan de Israëlieten.
=Seba wordt achtervolgd
=Seba komt in opstand tegen David
#20
1Er was ook een Israëliet die Seba heette. Hij was een zoon van Bichri, uit de stam Benjamin. Hij was een echte ruziezoeker. Seba riep overal waar hij kwam: 'Met David hebben wij niets te maken! Die man uit Juda hoort niet bij ons! Kom, Israëlieten, we gaan terug naar huis!'
2Iedereen uit Israël liet David in de steek en volgde Seba. Maar iedereen uit Juda bleef bij David. Zij gingen met hem mee naar Jeruzalem.
=Abisai en Joab gaan Seba achtervolgen
3David kwam terug in zijn paleis in Jeruzalem. Daar waren ook de tien vrouwen die hij achtergelaten had. Zij hadden voor zijn paleis gezorgd. David liet hen in een ander huis wonen, waar ze bewaakt werden. Hij liet hen goed verzorgen, maar hij ging niet meer met hen naar bed. Tot aan hun dood moesten ze in dat huis blijven. De rest van hun leven woonden ze alleen, zonder man.
4Daarna zei David tegen zijn legerleider Amasa: 'Roep alle soldaten uit Juda bij elkaar, en kom binnen drie dagen weer bij mij.' 5Amasa ging op weg om de soldaten uit Juda bij elkaar te roepen. Maar na drie dagen was hij nog niet terug.
6Toen zei David tegen Abisai: 'Seba is nog gevaarlijker voor ons dan Absalom. Abisai, ga met Joab achter Seba aan! Zorg dat je hem inhaalt voordat hij bescherming zoekt in een stad met sterke muren!'
7Abisai ging op weg met het leger van Joab, met de beste soldaten van David, en met de koninklijke lijfwacht. Vanuit Jeruzalem gingen ze op weg om Seba te achtervolgen.
=Joab doodt Amasa
8Joab en Abisai kwamen in de stad Gibeon. Daar zagen ze Amasa bij de grote steen die daar ligt. Joab had een harnas aan, met een riem waar een zwaard aan hing. Toen hij naar voren liep om Amasa te groeten, liet Joab zijn zwaard op de grond vallen. 9-10Maar Amasa wist niet dat Joab nog een ander zwaard had.
Joab omhelsde Amasa en vroeg: 'Gaat alles goed met je, Amasa?' Maar meteen stak hij het zwaard in Amasa's buik. Hij stak zo diep, dat Amasa in één keer dood was. Joab hoefde geen tweede keer te steken.
=De soldaten blijven staan
Toen wilden Joab en Abisai verdergaan met het achtervolgen van Seba.11En één van de knechten van Joab riep: 'Iedereen die de kant van David en Joab kiest, moet Joab volgen!' 12Maar alle soldaten bleven bij het lichaam van Amasa staan. Dat lag nog midden op de weg, helemaal onder het bloed. Daarom sleepte de knecht het lichaam van de weg af, en legde er een kleed overheen. 13Toen liepen alle soldaten door, en konden Joab en Abisai verdergaan met het achtervolgen van Seba.
=Joabs leger omsingelt Abel-Bet-Maächa
14Intussen was Seba dwars door Israël naar de stad Abel-Bet-Maächa gereisd. Iedereen die bij de familie van Seba hoorde, was meegegaan.
15Maar ook Joab was bij die stad aangekomen. Zijn soldaten omsingelden de stad, zodat Seba nergens heen kon. Daarna probeerden ze om zo dicht mogelijk bij de hoge stadsmuur te komen. Toen begonnen ze de muur te vernielen. Ze hoopten dat die daardoor zou instorten.
=Een vrouw vraagt om vrede
16Toen riep een wijze vrouw vanuit de stad: 'Soldaten! Alsjeblieft, luister! Vraag of Joab dichterbij komt, ik wil hem spreken.' 17Joab kwam dichterbij, en de vrouw vroeg: 'Bent u Joab?' 'Jazeker,' antwoordde hij. 'Luister dan alstublieft naar mij,' zei de vrouw. 'Ik luister,' zei Joab.
18Toen zei de vrouw: 'Vroeger werd altijd gezegd: 'Als je een probleem hebt, ga dan naar de stad Abel. Daar hebben ze altijd een oplossing.' 19Maar u wilt Abel vernietigen, terwijl die stad heel belangrijk is in Israël. Het is een stad van de Heer. Waarom wilt u Abel verwoesten? Er wonen goede Israëlieten, die in vrede willen leven.'
=Seba's hoofd wordt over de muur gegooid
20Toen zei Joab: 'Ik ben helemaal niet van plan om de stad te vernietigen, ik wil Abel niet verwoesten! 21Ik wil alleen maar Seba gevangennemen. Hij is een zoon van Bichri, en hij komt uit het bergland van Efraïm. Hij is in opstand gekomen tegen David, onze koning. Als u Seba aan mij geeft, zullen mijn leger en ik weggaan.' Toen zei de vrouw: 'Goed, we zullen zijn hoofd over de muur gooien.'
22De wijze vrouw vertelde aan de inwoners van de stad wat er moest gebeuren. De inwoners hakten Seba's hoofd af en gooiden het naar Joab.
Toen blies Joab op de trompet. Alle soldaten gingen terug naar huis. En Joab ging terug naar Jeruzalem, naar koning David.
=Davids belangrijkste ambtenaren
23Dit waren Davids belangrijkste ambtenaren: Joab was de belangrijkste leider van Israëls leger. Benaja, de zoon van Jojada, was de legerleider van de koninklijke lijfwacht. 24Adoram had de leiding over het personeel van koning David. Josafat, de zoon van Achilud, was de secretaris van de koning. 25Seja was de schrijver van de koning. Sadok en Abjatar waren priesters. 26Ook Ira, die uit Jaïr kwam, was priester in dienst van koning David.
=De hongersnood
=Saul heeft de Gibeonieten vermoord
#21
1In de tijd van koning David was er een hongersnood die drie jaar duurde. David vroeg de Heer om hulp. De Heer zei: 'De hongersnood is de schuld van Saul en zijn familie. Want zij hebben de Gibeonieten vermoord.'
2De Gibeonieten hoorden niet bij het volk van Israël, ze hoorden bij de Amorieten. En de Israëlieten hadden vroeger plechtig beloofd om de Amorieten in leven te laten. Maar Saul had toch geprobeerd om alle Amorieten te doden. Want hij wilde niet dat er een ander volk in Israël woonde.
=David wil vrede met de Gibeonieten
3David riep de Gibeonieten bij zich en vroeg: 'Wat kan ik voor jullie doen? Hoe kan ik het weer goedmaken met jullie, zodat de hongersnood ophoudt?' 4De Gibeonieten antwoordden: 'Wij willen geen zilver of goud dat van Saul en zijn familie geweest is. En we kunnen niet zomaar iemand van uw volk doden. Dat mogen wij niet.'
David zei: 'Zeg maar wat jullie willen. Wat het ook is, ik zal zorgen dat het gebeurt.'5Toen zeiden de Gibeonieten: 'Saul heeft geprobeerd om ons te doden. Hij wilde ons hele volk vernietigen, zodat er in heel Israël niemand van ons meer over zou zijn. 6Daarom willen wij zeven mannen uit de familie van Saul. Die zullen we doden in Sauls eigen woonplaats. En daarna hangen we hen op bij de offerplaats van jullie God, die Saul koning gemaakt heeft.'
'Goed,' zei David, 'ik zal die mannen aan jullie uitleveren.'7David wilde niet dat Mefiboset gedood zou worden. Want die kleinzoon van Saul was een zoon van Jonatan. En David had beloofd om altijd goed te zijn voor de nakomelingen van Jonatan.
8David koos zeven andere mannen uit. Dat waren twee zonen van Saul en Rispa, en vijf zonen van Sauls dochter Merab en haar man Adriël. Rispa was een dochter van Ajja. Haar zonen heetten Armoni en Mefiboset. Adriël, de man van Merab, was een zoon van Barzillai uit Mechola.
9David gaf de zeven mannen aan de Gibeonieten. En de Gibeonieten brachten hen naar de heuvel in Gibea. Daar werden ze opgehangen, bij de offerplaats van de Heer. Zo werden ze alle zeven tegelijk gedood, aan het begin van de oogsttijd.
=Rispa blijft bij de doden
10Rispa, een vrouw van Saul, ging naar de heuvel toe en legde haar rouwkleren daar neer. Van het begin tot het eind van de oogst bleef ze daar, dag en nacht. Ze zorgde ervoor dat de lichamen niet opgegeten werden door gieren of wilde dieren.
=Alle lichamen worden begraven
11De mensen vertelden aan David wat Rispa gedaan had. 12Toen dacht David aan Saul en Jonatan, die gestorven waren in de Gilboa-bergen. Hun lichamen waren door de Filistijnen opgehangen op het plein van de stad Bet-San. En daarna hadden de inwoners van Jabes ze daar in het geheim weggehaald en meegenomen.
Nu liet David de botten van Saul en Jonatan weghalen uit Jabes.13-14Hij liet ze naar de plaats Sela in het gebied Benjamin brengen. En hij liet ze samen met de lichamen van de zeven mannen begraven in het graf van Kis, de vader van Saul. Alles gebeurde zoals David het wilde. Daarna maakte God een eind aan de hongersnood.
=Het dappere leger van David
=Het leger van David doodt Refaïeten
15-16Er begon weer een oorlog tussen de Filistijnen en de Israëlieten. David ging met zijn leger op weg naar de Filistijnen.
Aan de kant van de Filistijnen vochten ook Refaïeten mee. Eén van hen was Jisbibenob. Zijn speer woog wel 3 kilo, en hij had een nieuw zwaard. Toen David moe was van het vechten, probeerde Jisbibenob hem te doden.17Maar Abisai, de zoon van Seruja, kwam David helpen. Hij sloeg de Filistijn dood. Toen zeiden de Israëlieten tegen David: 'Beloof ons alstublieft dat u niet meer met ons meevecht! Want het zou vreselijk zijn voor Israël als u zou sterven!'
18Een tijd later was er weer een gevecht tegen de Filistijnen, in Gob. Toen werd de Refaïet Saf gedood, door Sibbechai uit Chusa.
19Daarna was er nog een gevecht tegen de Filistijnen, ook in Gob. Aan de kant van de Filistijnen vocht Goliat mee, uit de stad Gat. Zijn speer was zo dik als een paal. Maar hij werd gedood door Elchanan, de zoon van Jari uit Betlehem.
20Er was ook een gevecht in Gat. Daar vocht een reus mee met twaalf vingers en twaalf tenen. Ook hij was een Refaïet. 21Toen hij de Israëlieten begon uit te schelden, werd hij gedood door Jonatan. Jonatan was een zoon van Davids broer Sima.
22Die vier Refaïeten zijn dus gedood door soldaten van David.
=Twee liederen van David
#22
1De Heer had David gered van Saul en van al zijn andere vijanden. Daarom zong David een lied om de Heer te danken:
=De Heer redt mij van mijn vijanden
2'Heer, u beschermt me,
bij u ben ik veilig.
3God, bij u kan ik me verbergen.
U helpt mij en u bevrijdt mij.
U redt me van mijn vijanden.
Bij u ben ik veilig,
u bevrijdt me van geweld.
4Breng eer aan de Heer!
Want hij heeft me gered van mijn vijanden.
5Ja, ik was al bijna dood.
Het land van de dood zag ik al,
en ik was heel bang.
6De dood was heel dichtbij,
hij had me bijna te pakken.
7Toen schreeuwde ik om hulp naar mijn God,
vol angst riep ik naar de Heer.
En hij hoorde mij roepen,
vanuit de hemel hoorde hij mijn stem.
=De Heer was woedend
8Toen schudde en beefde de aarde.
De hemel schudde heen en weer,
want de Heer was woedend.
9Er kwam rook uit zijn neus
en vuur uit zijn mond.
De Heer spuugde vlammen van vuur.
10De Heer opende de hemel
en kwam naar de aarde.
Op donkere wolken kwam hij naar beneden.
11Hij kwam omlaag op zijn hemelse wagen,
de wind blies hem vooruit.
12Hij verborg zich in de duisternis.
Het was donker om hem heen,
donker van wolken en regen.
13Vuur ging voor hem uit,
het zette alles in brand.
14Uit de hemel klonk de donder van de Heer,
de Allerhoogste liet zijn stem horen.
15De Heer stuurde bliksem
om zijn vijanden te verjagen.
Met pijlen van vuur maakte hij hen bang.
16De Heer was boos,
hij was woedend!
Hij liet de aarde beven.
De bodem van de zee werd zichtbaar,
zelfs de zuilen onder de aarde waren te zien.
=De Heer redt mij
17Zo kwam de Heer uit de hemel om mij te redden.
Hij redde mij van de dood.
18Hij bevrijdde mij van mijn machtige vijanden,
van de mensen die me haatten,
en die sterker waren dan ik.
19Zij vielen mij aan toen ik geen kracht meer had.
Maar de Heer hielp mij,
20hij bevrijdde mij uit gevaar.
Hij redde mij, omdat hij me liefhad.
21De Heer was goed voor mij,
omdat ik hem trouw was.
Hij heeft me geholpen,
omdat ik onschuldig was.
22Want ik leefde zoals de Heer het wilde,
ik was altijd trouw aan mijn God.
23Ik hield me aan zijn wetten,
ik luisterde altijd naar zijn regels.
24Ik leefde precies zoals hij het wilde,
nooit deed ik slechte dingen.
25De Heer heeft mij geholpen,
omdat ik hem trouw was.
Hij zag dat ik onschuldig was.
=De Heer helpt mij
26Heer, voor trouwe mensen bent u trouw,
voor goede mensen bent u goed,
27voor eerlijke mensen bent u eerlijk.
Maar voor slechte mensen bent u een vijand.
28U bevrijdt mensen die onderdrukt worden.
Maar mensen die zichzelf geweldig vinden,
die maakt u onbelangrijk.
29Heer, u brengt licht in mijn leven.
U helpt me als ik het moeilijk heb.
30En als u mij helpt, kan ik alles.
Dan kan ik een leger aanvallen,
dan kan ik een stad veroveren.
=De Heer geeft mij kracht
31Alles wat de Heer doet, is goed.
Alles wat God zegt, is volmaakt.
Hij beschermt mensen die hem om hulp vragen.
32Er is geen andere God dan de Heer.
Alleen bij hem ben ik veilig,
33want hij geeft mij kracht,
hij helpt me om goed te leven.
34Hij maakt mij zo snel als een hert,
en hij zorgt ervoor dat ik niet val.
35Hij leert me om te vechten,
en om te schieten met pijl en boog.
=Ik versla mijn vijanden
36Heer, u hebt mij beschermd en gered.
U luisterde naar mij en u gaf mij kracht.
37U maakte voor mij de weg vrij,
zo kon ik verdergaan.
38Ik kon mijn vijanden achtervolgen,
en ik kon ze verslaan.
Ik ging pas terug naar huis
toen ik ze vernietigd had.
39Ik vernietigde ze,
ik sloeg ze allemaal neer.
Ze stonden niet meer op,
ze lagen dood bij mijn voeten.
40U gaf mij kracht voor de strijd,
zo kon ik mijn vijanden verslaan.
41Ze probeerden te vluchten,
maar ik doodde ze allemaal.
42Ze schreeuwden om hulp,
maar er kwam niemand.
Ze riepen naar u, Heer,
maar u antwoordde niet.
43Ik vertrapte hen,
zoals je vuil op straat vertrapt.
Ik trapte ze helemaal kapot,
niets bleef er van ze over.
=Alle volken gehoorzamen mij
44Toen iedereen zich tegen mij verzette,
was u het die mij redde, Heer.
U maakte mij koning van veel landen.
Zelfs volken die ik niet kende, dienden mij.
45Vreemdelingen luisterden naar mij.
Ze gehoorzaamden mij meteen,
46want ze waren bang,
ze beefden van angst.
Ze verlieten hun sterke steden om mij te dienen.
=Dank de Heer
47De Heer leeft!
Laat iedereen hem danken,
want hij heeft mij beschermd.
Laat iedereen hem eren,
want hij heeft mij gered.
48Door God heb ik volken overwonnen,
door God werd ik koning van veel landen.
49Hij bevrijdde mij van mijn vijanden.
Hij maakte mij sterker dan zij.
Hij heeft me gered van mijn tegenstanders.
50Daarom wil ik de Heer danken.
Alle volken mogen dat weten!
Ik wil een lied zingen over de Heer.
51Want hij laat zijn koning overwinnen.
Hij is trouw aan de koning die hij uitgekozen heeft.
Hij is trouw aan mij en mijn familie,
voor altijd.'
=Davids laatste woorden
#23
1Nu volgt het lied met Davids laatste woorden:
'Ik ben David, de zoon van Isaï.
Ik maakte mooie liederen voor Israël.
De God van Jakob heeft mij uitgekozen,
hij heeft van mij een machtige koning gemaakt.
2De Heer helpt me om goede dingen te zeggen,
hij geeft me de juiste woorden.
3De God van Israël beschermt mij.
Hij heeft tegen mij gezegd:
'Een goede koning regeert eerlijk,
hij luistert altijd naar God.
4En hij is goed voor zijn volk.
Net zoals de zon goed is voor de aarde,
de zon die alles laat groeien.'
5Ik ben zo'n goede koning geweest
omdat God mij hielp.
En God heeft me plechtig beloofd
dat mijn familie voor altijd zal regeren.
Nooit zal dat veranderen.
God zal daarvoor zorgen,
hij zal me helpen.
En daarom ben ik gelukkig.
6Mensen die niet op God vertrouwen,
die zijn gevaarlijk.
Behandel hen net als een doornstruik:
die pak je niet vast met je handen,
7maar alleen met een stok of een speer.
Zo'n struik wordt meteen verbrand.'
=Davids belangrijkste soldaten
=De drie beroemdste soldaten van David
8Nu volgen de namen van Davids drie beroemdste soldaten.
De eerste soldaat heette Isboset. Hij kwam uit Chachmon. Isboset was de beroemdste van de drie. Met zijn speer doodde hij achthonderd soldaten in één gevecht.9De tweede soldaat heette Elazar. Hij was een zoon van Dodo uit Achoach. Elazar was erbij toen het leger van David de Filistijnen uitschold. De Filistijnen werden toen zo gevaarlijk dat Davids leger wegvluchtte. 10Maar Elazar bleef staan. En hij doodde met zijn zwaard veel Filistijnse soldaten. Hij bleef vechten tot hij niet meer kon. Toen Davids leger weer terugkwam, had Elazar de Filistijnen allemaal al verslagen. Zo zorgde de Heer die dag voor een grote overwinning van de Israëlieten.
11De derde soldaat heette Samma. Hij was een zoon van Age uit Harar. Samma was erbij toen de Filistijnen zich verzameld hadden op een akker in Lechi. Alle soldaten van David vluchtten toen, 12behalve Samma. Hij ging midden op de akker staan en jaagde alle Filistijnen weg. Zo zorgde de Heer voor een grote overwinning van de Israëlieten.
=De dapperste legerleiders van David
13-14David had dertig legerleiders. Op een dag in de oogsttijd gingen er drie van hen naar David toe. David had zich toen in de bergen verstopt, in de grot bij Adullam. Dat was vlak bij het Refaïm-dal, waar een deel van het Filistijnse leger zat. Een ander deel van het Filistijnse leger zat in Betlehem.
15Toen zei David: 'Ik heb ontzettende dorst! Wie brengt mij water uit de put bij de stadspoort van Betlehem?' 16Meteen gingen de drie legerleiders op weg naar Betlehem. Ze waren heel dapper. Ze liepen in het geheim door het kamp van de Filistijnen en haalden water uit de put bij de poort. Maar toen ze dat bij David brachten, wilde hij het niet meer drinken. In plaats daarvan goot hij het op de grond, als offer voor de Heer. 17En hij zei: 'Heer, ik wil dit water niet drinken! Want de mannen die het voor mij gehaald hebben, deden dat met gevaar voor hun eigen leven!'
De drie legerleiders deden vaker zulke dappere dingen.18Abisai was de belangrijkste van de drie legerleiders. Hij was een broer van Joab, de zoon van Seruja. Abisai doodde met zijn speer driehonderd mannen. Zo werd hij bekend. 19Hij had de leiding over de andere legerleiders. Maar hij was niet zo beroemd als de drie beroemdste soldaten van David.
20Ook Benaja hoorde bij de dapperste legerleiders. Hij was een zoon van Jojada uit Kabseël. Benaja was een echte held. Hij had de twee zonen van Ariël uit Moab verslagen. En hij had een keer een leeuw gedood in een put, toen het sneeuwde. 21Ook had hij een keer een Egyptenaar verslagen die zo groot was als een reus. De Egyptenaar had een speer in zijn hand. Maar Benaja sloeg de speer uit de hand van de Egyptenaar, en doodde hem daarmee.
22Zulke dingen deed Benaja, de zoon van Jojada. Zo werd hij bekend als één van de drie dapperste legerleiders. 23David gaf hem de leiding over zijn lijfwacht. Van de dertig legerleiders was Benaja één van de belangrijkste. Maar hij was niet zo beroemd als de drie beroemdste soldaten.
=Alle andere belangrijke soldaten
24De andere belangrijke soldaten van David waren: Asaël, de broer van Joab. Elchanan, de zoon van Dodo, uit Betlehem. 25Samma en Elika uit Charod. 26Cheles uit Pelet. Ira, de zoon van Ikkes, uit Tekoa. 27Abiëzer uit Anatot. Mebunnai uit Chusa. 28Salmon uit Achoach. Maharai uit Netofa. 29Cheleb, de zoon van Baäna, ook uit Netofa. Ittai, de zoon van Ribai, uit Gibea in het gebied Benjamin. 30Benaja uit Piraton. Hiddai uit het Gaäs-dal. 31Abialbon uit het gebied van de Jordaan. Azmawet uit Barchum. 32Eljachba uit Saälbon. Jasen uit Gun. Jonatan, 33de zoon van Samma, uit Harar. Achiam, de zoon van Sarar, ook uit Harar. 34Elifelet, de zoon van Achasbai, uit Maächa. Eliam, de zoon van Achitofel, uit Gilo. 35Chesro uit Karmel. Paärai uit Arba. 36Jigal, de zoon van Natan, uit Soba. Bani uit Gad. 37Selek uit Ammon. Nachrai uit Beërot, die de knecht was van Joab, de zoon van Seruja. 38Ira en Gareb uit Jeter. 39En ten slotte de Hethiet Uria.
Bij elkaar waren er 37 belangrijke soldaten.
=De pest in Israël
=David laat alle sterke mannen tellen
#24
1De Heer werd opnieuw kwaad op de Israëlieten. Deze keer gebruikte hij David om hen te straffen. Hij zei tegen David: 'Je moet alle sterke mannen van Israël en Juda laten tellen.'
2Toen zei David tegen zijn legerleider Joab: 'Ga naar alle stammen van Israël, van het noorden tot het zuiden. Tel dan alle sterke mannen, zodat ik weet hoe groot mijn leger is.'
3'Koning,' zei Joab, 'ik hoop dat de Heer, uw God, het leger honderd keer zo groot maakt als nu. En ik hoop dat u nog leeft als dat gebeurt. Maar waarom wilt u de mannen laten tellen?' 4Maar omdat het een bevel van de koning was, moest Joab wel gehoorzamen.
=Joab telt alle sterke mannen
Joab ging met alle legerleiders op weg om alle sterke mannen van Israël te tellen.5Ze staken de Jordaan over en begonnen in Aroër. Dat is een stad aan de rivier de Arnon, in het gebied Gad.
Daarna gingen ze naar de stad Jazer.6Toen gingen ze naar het gebied Gilead en naar de stad Kades, in het gebied van de Hethieten. Daarna gingen ze naar de plaatsen Dan-Jaän en Sidon. 7Toen gingen ze naar de stad Tyrus en naar alle steden van de Chiwwieten en Kanaänieten. Ten slotte kwamen ze in Berseba. Dat was helemaal in het zuiden van Juda.
8Zo reisden ze het hele land door. Na negen maanden en twintig dagen kwamen ze terug in Jeruzalem. 9En Joab vertelde aan David hoeveel mannen hij geteld had: 800.000 sterke mannen in Israël en 500.000 in Juda.
=David kan kiezen uit drie straffen
10Maar nadat David de mannen had laten tellen, schrok hij. Want hij begreep ineens dat hij dat niet had mogen doen. Hij zei tegen de Heer: 'Ik heb een grote fout gemaakt! Heer, wilt u het mij vergeven? Ik had dat niet moeten doen!'
11-13Toen zei de Heer tegen de profeet Gad: 'Ga naar David en zeg tegen hem: 'De Heer kan u op drie manieren straffen. Kies er één uit.''
De volgende ochtend ging de profeet naar David toe en zei: 'U kunt kiezen uit drie straffen: zeven jaar hongersnood in uw land, drie maanden lang vluchten voor uw vijanden, of drie dagen de pest in uw land. Denk goed na over het antwoord dat ik de Heer moet geven.'14David antwoordde: 'Ik weet niet wat ik moet doen. Maar ik wil in ieder geval niet dat mijn volk gestraft wordt door mensen. Ik heb liever dat God ons straft. Want God zal ons uiteindelijk helpen.'
=Het volk wordt gestraft met de pest
15Diezelfde ochtend liet de Heer de pest uitbreken in Israël. Dat duurde drie dagen. In het hele land stierven 70.000 mensen.
16De engel van de Heer wilde de pest ook laten uitbreken in Jeruzalem. Maar toen kreeg de Heer medelijden. Hij zei tegen de engel: 'Genoeg! Nu moet je stoppen.' Op dat moment was de engel bij het land van de Jebusiet Arauna. 17Toen David de engel zag, zei hij tegen de Heer: 'Waarom straft u mijn volk? Zij hebben helemaal niets verkeerds gedaan! Alleen ik ben slecht geweest, alleen ik heb een fout gemaakt! Straf alstublieft alleen mij en mijn familie!'
18Nog dezelfde dag kwam de profeet Gad bij David en zei: 'Ga naar het land van Arauna en bouw daar een altaar voor de Heer.' 19En David deed wat de profeet Gad namens de Heer gezegd had.
=David brengt offers aan de Heer
20Arauna zag dat David en zijn dienaren naar hem toe kwamen. Arauna liep hun tegemoet en maakte een diepe buiging voor David. 21Toen vroeg hij: 'Koning, waarom komt u naar mij toe?' David antwoordde: 'Ik wil uw land kopen. Ik wil op uw land een altaar maken om een offer te brengen aan de Heer. Want dan zal er een einde komen aan de pest.'
22Arauna zei: 'Koning, neem voor het offer alles wat u nodig hebt. Er zijn koeien die u kunt offeren. En er is hout om een vuur van te maken. 23Ik geef u dat allemaal, koning. En ik hoop dat de Heer goed voor u zal zijn.' 24Maar David zei tegen Arauna: 'Nee, ik wil er gewoon voor betalen. Want ik wil de Heer, mijn God, geen offers brengen die mij niets gekost hebben.'
Toen kocht David het stuk land en de koeien voor 50 zilverstukken.
25Hij bouwde daar een altaar voor de Heer, en hij bracht daar offers. De Heer was tevreden met de offers, en hij maakte een einde aan de pest in Israël.
