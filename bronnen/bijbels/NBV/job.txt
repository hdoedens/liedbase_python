
=Jobs beproeving
#1
1In het land Us woonde een man die Job heette. Hij was rechtschapen en onberispelijk, hij had ontzag voor God en meed het kwaad. 2Job had zeven zonen en drie dochters. 3Hij bezat zevenduizend schapen en geiten, drieduizend kamelen, vijfhonderd span runderen, vijfhonderd ezelinnen en een groot aantal slaven en slavinnen. Hij was de aanzienlijkste man van het Oosten. 4Zijn zonen hadden de gewoonte om de beurt een feest te geven, ieder in zijn eigen huis, en nodigden dan hun drie zusters uit om bij hen te komen eten en drinken. 5Nadat elk van zijn zonen zo'n feest had gegeven, liet Job hen bij zich komen voor een reinigingsritueel. Hij stond dan 's ochtends vroeg op om voor elk van hen een offer te brengen, want hij dacht bij zichzelf: Misschien hebben mijn kinderen wel gezondigd en God in hun hart vervloekt. Job deed dit telkens weer.
6Op een dag kwamen de hemelbewoners hun opwachting maken bij de HEER, en ook Satan bevond zich onder hen. 7De HEER vroeg aan Satan: 'Waar kom je vandaan?' Hij antwoordde: 'Ik heb rondgezworven en rondgedoold op aarde.' 8De HEER vroeg aan Satan: 'Heb je ook op mijn dienaar Job gelet? Zoals hij is er niemand op aarde: hij is rechtschapen en onberispelijk, hij heeft ontzag voor God en mijdt het kwaad.' 9Satan antwoordde de HEER: 'Zou Job werkelijk zonder reden zoveel ontzag voor God hebben? 10U beschermt hem immers, evenals zijn gezin en alles wat hem toebehoort. U hebt het werk dat hij doet gezegend, zodat zijn bezit zich steeds meer uitbreidt. 11Maar als u uw hand naar hem uitstrekt en aantast wat hem toebehoort, zal hij u ongetwijfeld in uw gezicht vervloeken.' 12Toen zei de HEER tegen Satan: 'Goed, met alles wat van hem is mag je doen wat je wilt, maar raak Job zelf niet aan.' Hierop vertrok Satan.
13Toen Jobs zonen en dochters op een dag weer in het huis van hun oudste broer zaten te eten en te drinken, 14kwam er een boodschapper bij Job en zei: 'De runderen trokken de ploeg en de ezelinnen liepen vlakbij in de wei te grazen, 15maar plotseling werden we overvallen door de Sabeeërs, die het vee roofden en de knechten met hun zwaarden doodden. Ik ben als enige ontkomen om u te zeggen wat er gebeurd is.' 16Nog voordat de boodschapper uitgesproken was, kwam er een volgende met het bericht: 'Een verwoestende bliksem uit de hemel trof de schapen en geiten en de knechten, en het vuur verbrandde en verteerde allen. Ik ben als enige ontkomen om u te zeggen wat er gebeurd is.' 17En ook hij was nog niet uitgesproken, of er kwam een volgende met het bericht: 'De Chaldeeën overvielen ons van drie kanten en roofden de kamelen, en ze doodden de knechten met hun zwaarden. Ik ben als enige ontkomen om u te zeggen wat er gebeurd is.' 18Ook deze boodschapper was nog niet uitgesproken, of er kwam een volgende met het bericht: 'Uw zonen en uw dochters zaten in het huis van hun oudste broer te eten en wijn te drinken. 19Maar plotseling werd het huis getroffen door een hevige storm uit de woestijn, zodat de vier muren instortten, en uw kinderen onder het puin bedolven werden en de dood vonden. Ik ben als enige ontkomen om u te zeggen wat er gebeurd is.' 20Toen stond Job op, hij scheurde zijn kleren, schoor zijn hoofd kaal en wierp zich neer in het stof. 21En hij zei: 'Naakt ben ik uit de schoot van mijn moeder gekomen en naakt zal ik in haar schoot terugkeren. De HEER heeft gegeven, de HEER heeft genomen, de naam van de HEER zij geprezen.' 22Ondanks alles zondigde Job niet en maakte hij God geen enkel verwijt.
#2
1Op een dag kwamen de hemelbewoners hun opwachting maken bij de HEER, en ook Satan maakte bij hem zijn opwachting. 2De HEER vroeg aan Satan: 'Waar kom je vandaan?' Hij antwoordde: 'Ik heb rondgezworven en rondgedoold op aarde.' 3De HEER vroeg aan Satan: 'Heb je ook op mijn dienaar Job gelet? Zoals hij is er niemand op aarde: hij is rechtschapen en onberispelijk, hij heeft ontzag voor God en mijdt het kwaad. Ja, hij is nog even onberispelijk als altijd, en jij hebt mij ertoe aangezet hem zonder reden te gronde te richten.' 4Hierop zei Satan: 'Zijn leven is hem alles waard. Daarvoor geeft hij zijn hele bezit. 5Maar als u uw hand naar hem uitstrekt en zijn lichaam aantast, zal hij u ongetwijfeld in uw gezicht vervloeken.' 6Toen zei de HEER tegen Satan: 'Goed, doe met hem wat je wilt, maar spaar zijn leven.' 7Hierop vertrok Satan en overdekte Job van voetzool tot kruin met kwaadaardige zweren. 8Job pakte een potscherf om zich te krabben, terwijl hij in het stof en het vuil zat. 9Zijn vrouw zei tegen hem: 'Waarom blijf je zo onberispelijk? Vervloek God toch en sterf.' 10Maar Job zei tegen haar: 'Je woorden zijn de woorden van een dwaas. Al het goede aanvaarden we van God, zouden we dan het kwade niet aanvaarden?' Ondanks alles zondigde Job niet en sprak hij geen onvertogen woord.
11Drie vrienden van Job, Elifaz uit Teman, Bildad uit Suach en Sofar uit Naäma, hoorden van de rampspoed die hem had getroffen, en ze besloten hem op te zoeken. Onderweg ontmoetten ze elkaar, en samen gingen ze naar hem toe om hun medeleven te tonen en hem te troosten. 12Toen ze Job vanuit de verte zagen herkenden ze hem niet, en ze barstten uit in luid geweeklaag, ze scheurden hun kleren en wierpen stof omhoog over hun hoofd. 13Zeven dagen en zeven nachten bleven ze naast hem op de grond zitten zonder iets tegen hem te zeggen, want ze zagen hoe vreselijk hij leed.
=Jobs klacht
#3
1Daarna opende Job zijn mond en vervloekte de dag van zijn geboorte. 2Hij zei:
3'Laat de dag dat ik geboren ben vergaan,
en ook de nacht die zei: "Een jongen is verwekt."
4Laat die dag een dag van duisternis worden,
laat God in de hemel er geen acht op slaan.
Laat die dag niet baden in het licht.
5Laat het diepste donker hem omhullen,
een dichte wolk hem bedekken
en een zonsverduistering hem teisteren.
6Laat het donker die nacht wegnemen,
zodat hij geen dag van het jaar vergezelt,
en geen plaats vindt in de reeks van maanden.
7Laat die nacht onvruchtbaar worden -
een nacht waarin geen vreugdekreet opklinkt.
8Laten zij die het licht wekken die dag vervloeken,
zij die het wagen om Leviatan te verstoren.
9Zelfs de ochtendsterren zullen niet verschijnen,
die dag verwacht vergeefs de komst van het licht
en zal nooit de wimpers van het morgenrood zien.
10Hij opende de deuren van mijn moeders buik,
hij hield het ongeluk niet voor mij verborgen.
11Waarom ben ik niet in haar schoot gestorven,
niet gestikt toen ik ter wereld kwam!
12Hadden knieën mij maar niet ontvangen
en borsten mij maar niet gezoogd!
13Dan zou ik nu geborgen in de aarde liggen,
dan zou ik geen zorgen hebben, ik zou slapen,
14omringd door koningen en raadsheren,
bouwers van paleizen, al vergaan tot puin,
15tussen machtigen die goud bezaten
en die hun huis met zilver vulden.
16Was ik maar als een misgeboorte weggestopt,
als een kind dat het licht nooit heeft gezien.
17In het dodenrijk worden de goddelozen stil,
zij die uitgeput zijn, vinden daar hun rust.
18Gevangenen worden niet meer opgejaagd,
de stem van de drijver horen ze niet meer.
19Daar zijn hoog en laag verzameld
en is de slaaf vrij van zijn meester.
20Waarom geeft God het licht aan ongelukkigen,
het leven aan verbitterden?
21Zij wachten op de dood die uitblijft,
ze zoeken naar hem, meer dan naar schatten;
22hun vreugde kent geen grenzen,
ze jubelen als ze hun graf gevonden hebben.
23Waarom geeft God het licht aan hem
voor wie de weg verborgen blijft,
wie hij de weg verspert?
24Ik heb geen ander voedsel dan verdriet,
mijn klachten stromen in een vloed van tranen.
25Wat ik vreesde, komt nu over me,
wat mij angst aanjoeg, heeft me getroffen.
26Ik vind geen vrede, vind geen kalmte,
mijn rust is weg - onrust bevangt mij.'
=Elifaz' eerste betoog
#4
1Toen nam Elifaz uit Teman het woord:
2'Kun je verdragen dat iemand het woord tot je richt?
Maar wie zou nu kunnen zwijgen?
3Velen stond je bij met raad en daad
en wie de moed ontzonk, heb je gesterkt.
4Je woorden richtten hem die struikelde weer op,
aan knikkende knieën gaf je nieuwe kracht.
5Maar nu word jij beproefd, en je verliest de moed,
nu treft jou het onheil, en je geeft het op.
6Vertrouw je niet op je ontzag voor God,
geeft je onbesproken levenswandel je geen hoop?
7Ken jij onschuldigen die hij te gronde richtte?
Werden rechtschapenen ooit in het ongeluk gestort?
8Ik heb gezien: wie onrecht ploegt,
wie rampspoed zaait, zal het ook oogsten.
9Eén ademstoot van God, en ze komen om,
één vlaag van zijn woede vaagt ze weg.
10De leeuw brult, de welp gromt,
maar hun tanden worden uitgeslagen.
11De leeuw gaat zonder prooi te gronde,
de jonge leeuwen zwerven hongerend rond.
12Een verholen stem drong tot mij door,
mijn oor ving een fluisteren op,
13in de verontrustende visioenen van de nacht,
die de mensen dompelt in een diepe slaap.
14Opeens werd ik door angst gegrepen,
een siddering voer door mijn gebeente.
15Een adem streek langs mijn gezicht
en de haren rezen mij te berge.
16Een verschijning doemde op,
een gestalte voor mijn ogen.
Stilte - en toen zei een zachte stem:
17"Kan een mens zich gedragen zoals God het wil,
kan iemand zonder smet zijn voor zijn schepper?"
18Zelfs in zijn dienaren stelt God geen vertrouwen,
ook bij zijn engelen bespeurt hij nog gebreken.
19Hoeveel te meer dan bij de mens, wonend in zijn huis van leem,
met fundamenten in het stof.
Hij is een mot: men drukt hem dood.
20Van de ochtend tot de avond afgepijnigd
gaat hij onbemerkt ten onder, voor eeuwig weggevaagd.
21De koorden van zijn tent zijn losgerukt,
hij sterft en heeft de wijsheid niet gekend.
#5
1Roep dan, is er iemand die jou antwoordt?
Tot wie in de hemel kun jij je wenden?
2Aan ergernis gaat de dwaas ten onder,
van afgunst sterft de domme.
3Ik zag een dwaas die het voor de wind ging,
maar plotseling was zijn huis vervloekt.
4Zijn kinderen vonden hulp noch bescherming,
ze werden in de poort vertrapt en niemand schoot te hulp.
5Wat de dwaas oogst, eet de hongerige,
zelfs tussen dorens haalt hij weg al wat hij kan,
en de dorstige smacht naar zijn bezit.
6Nee, niet uit de aarde spruit het kwaad,
niet uit de grond komt het ongeluk voort.
7De mens is voor het ongeluk geboren -
zoals vonken uit het vuur omhoog spatten.
8Ik zou me in jouw plaats tot God wenden,
aan God zou ik het oordeel overlaten.
9Hij doet grote, ondoorgrondelijke dingen,
ontelbaar zijn de wonderen die hij verricht.
10Hij zendt de regen die op aarde valt,
hij laat het water over de akkers vloeien.
11Onaanzienlijken brengt hij tot aanzien,
treurenden geeft hij weer vertrouwen.
12Hij doorkruist de listen van de sluwen,
wat zij ondernemen zal mislukken.
13De wijzen overtroeft hij in hun wijsheid,
verraderlijke plannen lopen op niets uit.
14Overdag stuiten ze op duisternis,
ze tasten in de middag rond alsof het nacht is.
15Maar de armen redt hij van de gesel van hun tong,
hij redt hen uit de greep van de sterken.
16Er is hoop voor de weerlozen -
het kwaad wordt de mond gesnoerd.
17Gelukkig de mens die door God wordt getuchtigd,
wijs daarom de straf van de Ontzagwekkende niet af!
18Want hij verwondt en hij verbindt,
hij slaat en zijn handen genezen.
19Zesmaal zal hij je redden in gevaar,
ook de zevende maal zal je niets overkomen.
20In tijden van honger behoedt hij je voor de dood,
in tijden van oorlog voor de macht van het zwaard.
21Voor de gesel van de tong ben je veilig,
bij naderend geweld zul je niet bang zijn.
22Met honger en geweld kun je spotten,
de wilde dieren van de aarde hoef je niet te vrezen.
23Je hebt een verbond met de stenen van het veld,
met de dieren van het veld leef je in vrede.
24Je weet dat er vrede in je huis heerst,
je kijkt uit over je weiden - niets ontbreekt je.
25Je weet dat je kroost talrijk zal zijn,
dat je nageslacht de aarde als gras zal bedekken.
26Verzadigd van het leven zul je in het graf dalen,
als een rijpe korenschoof die wordt binnengehaald.
27Dit hebben wij onderzocht, en zo is het;
luister naar ons en neem het ter harte.'
=Jobs antwoord op Elifaz' eerste betoog
#6
1Hierop antwoordde Job:
2'Weeg mijn verdriet en mijn boosheid,
leg mijn lijden erbij in de weegschaal:
3zwaarder is het dan het zand van de zee.
Daarom waren mijn woorden zo onbezonnen.
4De pijlen van de Ontzagwekkende steken in mij,
mijn geest wordt door hun gif vergiftigd.
Voor mij staat de slagorde van Gods verschrikkingen.
5Balkt een ezel bij het zien van mals gras,
loeit een os bij zijn voederbak?
6Eet men flauwe spijzen zonder zout,
zit er smaak aan het wit van een ei?
7Ik keer mij af van zulk voedsel,
het is weerzinwekkend.
8Laat toch gebeuren waar ik om vraag,
laat God mijn hoop verwerkelijken.
9Wilde hij mij maar verpletteren,
zijn hand terugtrekken, mijn levensdraad afsnijden.
10Dat zou een troost voor mij zijn,
ik zou opspringen, ondanks de pijn die hij mij niet bespaart,
ik heb de woorden van de Heilige nooit verloochend.
11Ik heb geen kracht meer om te wachten.
Met welk doel zou ik alles verdragen?
12Is mijn kracht de kracht van stenen?
Is mijn lichaam hard als brons?
13Vind ik nog ergens hulp?
Zal ik ooit weer aanzien krijgen?
14Wie zich bekommert om een vriend in nood
toont zijn eerbied voor de Ontzagwekkende.
15Maar mijn vrienden zijn onbetrouwbaar,
als beken die voorbijstromen,
16troebel onder het ijs,
donker in de sneeuw.
17's Zomers slinken ze en zijn niet meer te horen,
ze verdampen in de hitte en zijn onvindbaar.
18Al kronkelend door de woestenij
eindigen ze in het niets en gaan verloren.
19Karavanen van Tema speuren naar hun loop,
reizigers uit Seba rekenen op hun water.
20Maar hun vertrouwen wordt beschaamd,
daar aangekomen zien ze zich bedrogen.
21Welnu, zo zijn jullie ook geworden,
jullie zien mijn rampspoed en angst is jullie antwoord.
22Heb ik jullie soms gevraagd: "Geef me iets"?
Of: "Betaal voor mij met jullie geld"?
23Of: "Bevrijd me uit vijandelijke hand,
verlos me uit de macht van tirannen"?
24Als ik iets misdaan heb, vertel het dan.
Leg het me uit, ik zal wel zwijgen.
25Oprechte woorden sterken,
maar jullie verwijten - wat tonen die aan?
26Nemen jullie me mijn woorden kwalijk?
Is mijn vertwijfeld spreken voor jullie niets dan wind?
27Een weeskind zouden jullie nog verdobbelen,
jullie zouden zelfs je eigen vriend verkopen!
28Keer mij je gezicht toe en luister.
Ik zal tegen jullie toch niet liegen?
29Bezin je, laat geen onrecht gebeuren.
Bezin je, nog altijd sta ik in mijn recht.
30Ligt er kwaad op mijn tong?
Ken ik de smaak van rampspoed niet?
#7
1Is het aardse leven van de mens geen slavendienst,
brengt hij zijn dagen niet door als een dagloner?
2Als een slaaf smacht hij naar schaduw,
als een dagloner wacht hij op zijn loon.
3Maanden van leegte heb ik ervaren,
nachtenlang werd ik door ellende overmand.
4Als ik ga slapen, vraag ik: "Wanneer sta ik weer op?"
Maar de avond duurt en duurt
en onrust vervult me tot de ochtendwind komt.
5Mijn lichaam is met wormen en korsten bedekt,
mijn huid verschilfert en laat los.
6Mijn dagen gaan sneller dan een weversspoel,
ze haasten zich naar een einde zonder hoop.
7Bedenk toch: in een zucht is mijn leven voorbij,
nooit weer zal mijn blik het goede aanschouwen.
8Het oog dat op mij is gericht, zal niets zien:
u kijkt naar mij, maar ik zal er niet zijn.
9Zoals wolken verwaaien en verdwijnen,
zo daalt de mens voorgoed af in het dodenrijk.
10Naar zijn huis keert hij niet terug
en zijn woonplaats zal hem niet meer kennen.
11Maar ik zal mijn mond niet houden,
zo beklemd als mijn hart is, zal ik spreken,
zo bitter als mijn ziel is, zal ik klagen.
12Ben ik de zee of het zeemonster?
Moet u mij daarom bewaken?
13Want als ik zeg: "In mijn bed vind ik troost,
mijn slaap zal mijn verdriet verzachten,"
14dan schrikt u mij met dromen op,
en de beelden die ik zie, jagen me angst aan.
15Liever zou ik gewurgd worden en sterven
dan in dit lichaam blijven.
16Ik kan niet meer, ik zal niet eeuwig leven;
laat mij toch met rust, mijn dagen zijn al vluchtig.
17Waarom acht u de mens zo hoog?
Waarom krijgt hij al die aandacht van u?
18Elke ochtend dringt u zich aan hem op,
u onderzoekt hem, elk ogenblik opnieuw.
19Wanneer wendt u uw blik eens af,
wanneer gunt u mij even rust, zodat ik kan slikken?
20Heb ik gezondigd?
Heb ik u iets misdaan, bespieder van de mens?
Waarom hebt u mij tot mikpunt gekozen?
Ik ben mezelf al tot last.
21Waarom negeert u mijn misstappen niet?
Waarom gaat u niet voorbij aan mijn fouten?
Weldra zal ik tot stof zijn vergaan,
u zult naar me zoeken, maar ik zal er niet zijn.'
=Bildads eerste betoog
#8
1Toen nam Bildad uit Suach het woord:
2'Hoe lang blijf je deze dingen nog verkondigen?
Al die woorden van je - ze zijn niets dan wind.
3Is God dan onrechtvaardig?
Zou de Ontzagwekkende het recht verdraaien?
4Als je kinderen tegen hem gezondigd hebben,
gingen zij te gronde aan wat zij zelf misdeden.
5Als jij je zelf tot God zult wenden
en de Ontzagwekkende om genade smeekt,
6als je rein bent, en rechtschapen -
dan zal hij het voor je opnemen
en zal de gerechtigheid weer wonen in je huis.
7En al was je verleden onbeduidend,
je toekomst zal des te grootser zijn.
8Ga bij eerdere geslachten te rade,
bouw voort op de wijsheid van je voorouders.
9Wij zijn hier pas sinds gisteren en wij weten niets;
ons leven op aarde is zo vluchtig als een schaduw.
10Zij zullen tot je spreken en je onderrichten,
je laten delen in de kennis van hun hart:
11Kan papyrus gedijen buiten het moeras,
komt riet tot wasdom zonder water?
12Nog in de knop, te vroeg voor de oogst,
verdort het en droogt uit, eerder dan het oevergras.
13Dat is het lot van hem die God vergeet,
de hoop van de trouweloze gaat teloor.
14Herfstdraad  - daarop verlaat hij zich,
een huis van spinrag is zijn toevlucht.
15Als hij er schuilt, houdt het geen stand,
grijpt hij het vast, dan stort het in.
16Toch gedijt hij, bloeiend in de zon,
zijn loten spreiden zich over de tuin.
17Zijn wortels woekeren rond de stenen,
ze dringen zelfs door de rotsen heen.
18Maar dan wordt hij weggerukt
en men verloochent hem: "Ik heb je nooit gezien."
19Dit nu is de vreugde van zijn leven:
in zijn plaats spruiten anderen uit de grond.
20Maar nooit zal God onschuldigen verachten,
nooit zal hij hem die kwaad doet sterken.
21Eens zal hij je mond weer vullen met gelach,
de vreugde van je lippen laten klateren.
22Hen die je haten zal hij met schande overladen,
de huizen van de goddelozen worden weggevaagd.'
=Jobs antwoord op Bildads eerste betoog
#9
1Hierop antwoordde Job:
2'Zeker, ik weet dat het zo is,
hoe kan een mens in zijn recht staan tegenover God?
3Als je met hem een rechtsgeding wilt aangaan,
heb je niet één op de duizend maal een weerwoord.
4Hoe wijs van hart, hoe sterk een mens ook is,
God kan hij nimmer straffeloos trotseren.
5Hij verplaatst bergen, voor men het merkt;
in zijn woede stoot hij ze omver.
6De aarde schudt hij van haar plaats,
zodat haar zuilen wankelen.
7De zon houdt op te schijnen als hij het beveelt,
en hij sluit de sterren weg, verzegeld.
8Hij spant het hemelgewelf, hij alleen,
en wandelt op de hoog oprijzende zee.
9De Grote Beer heeft hij gemaakt, en Orion,
de Plejaden en de sterren van het zuiden.
10Hij doet grote, ondoorgrondelijke dingen,
ontelbaar zijn de wonderen die hij verricht.
11Hij gaat mij voorbij en ik zie hem niet,
hij glipt langs mij heen en ik merk het niet.
12Als hij iets wegrukt, wie weerhoudt hem dan?
Wie zal hem zeggen: "Wat doet u?"
13God houdt zijn woede niet in toom;
zelfs Rahabs helpers moeten voor hem buigen.
14Hoe kan ik mijn stem dan laten horen,
hoe kan ik dan de juiste woorden vinden?
15Al sta ik in mijn recht, een weerwoord heb ik niet,
ik kan slechts mijn rechter om genade smeken.
16Als ik hem zou roepen en hij antwoordde,
zou ik niet geloven dat hij naar me luisterde.
17Hij teistert mij als een stormwind,
zonder reden brengt hij mij steeds nieuwe wonden toe.
18Hij laat me nooit op adem komen,
hij vervult mij met een diepe bitterheid.
19Gaat het om kracht, dan is hij de sterkste,
gaat het om recht, dan zegt hij: "Wie daagt mij voor de rechter?"
20Ook al heb ik geen schuld,
mijn eigen mond zal me veroordelen.
Ook al ben ik onschuldig,
hij zal mij schuldig verklaren.
21Ik ben rechtschapen - maar mijn leven telt niet meer,
ik veracht mijn bestaan.
22Hij maakt geen onderscheid, en daarom zeg ik:
"Onschuldige of goddeloze, beiden vernietigt hij."
23Als plotseling een ramp verderf zaait,
spot hij met de wanhoop van onschuldigen.
24De aarde wordt gegeven aan de goddelozen,
het gezicht van haar rechters wordt bedekt.
Als niet hij dit doet, wie dan?
25Mijn dagen gaan sneller dan een ijlbode;
ze vliegen voorbij zonder enige vreugde.
26Ze spoeden langs als rieten boten,
als een adelaar die wegschiet naar zijn prooi.
27Als ik zeg: "Laat ik mijn geklaag nu staken
en een vrolijker gezicht zetten,"
28dan blijft mijn pijn me angst aanjagen
en weet ik: nooit verklaart u mij onschuldig.
29Ik zal veroordeeld worden;
waarom zou ik nog vruchteloos verder zwoegen?
30Al zou ik me wassen met sneeuw
en mijn handen reinigen met loog,
31u zou mij in een put gooien;
zelfs mijn kleren zouden van me walgen.
32Hij is geen mens, zoals ik,
anders zou ik hem kunnen antwoorden,
als we samen voor de rechter stonden.
33Was er maar iemand die tussen ons rechtsprak,
die over ons beiden zijn gezag kon laten gelden.
34Dan zou zijn hand mij niet meer straffen
en zijn verschrikking mij niet meer overweldigen.
35Dan zou ik spreken zonder hem te vrezen -
maar nee, dat is mij niet vergund.
#10
1Vervuld van afschuw voor het leven
laat ik mijn klacht de vrije loop
en zal ik spreken uit het bitterst van mijn ziel.
2Tegen God zal ik zeggen: "Veroordeel mij niet,
laat me weten waarom u mij bestrijdt.
3Doet het u goed mij te verdrukken,
te verachten wat uw handen hebben voortgebracht
en de plannen van de goddelozen te begunstigen?
4Hebt u de ogen van een mens,
ziet u zoals mensenogen zien?
5Zijn uw dagen als de dagen van een sterveling,
uw jaren als de levensdagen van een mens?
6Zoals u naar mijn fouten speurt,
zoals u probeert te ontdekken wat ik heb misdaan!
7U weet dat ik niet schuldig ben,
maar niets kan mij uit uw macht bevrijden.
8Uw handen hebben me gevormd en gemaakt,
geheel en al - en nu wilt u mij verdelgen?
9Bedenk toch dat u mij uit leem gevormd hebt,
wilt u mij tot stof doen terugkeren?
10Hebt u mij niet als melk uitgegoten
en als kaas doen stremmen?
11Met vlees en huid ben ik door u bekleed,
met botten en pezen hebt u mij samengeweven.
12U schonk mij het leven en de liefde,
uw zorg heeft mij bewaard.
13Maar dit houdt u in uw hart verborgen,
ik weet wat u met mij voorhebt:
14wanneer ik zondig, dan merkt u het op,
nooit laat u mij vrijuit gaan.
15Als ik schuldig ben - wee mij!
Maar zelfs onschuldig kan ik mijn hoofd niet oprichten,
verdwaasd van schande, dronken van ellende als ik ben.
16Als ik het opricht, zult u mij bespringen als een leeuw
en u nogmaals oppermachtig tonen.
17Steeds weer roept u nieuwe getuigen op,
steeds erger wordt uw boosheid jegens mij,
vijand na vijand overvalt me.
18Waarom hebt u mij ter wereld laten komen?
Waarom ben ik niet gestikt, voor iemand mij had gezien?
19Dan was het of ik nooit had geleefd,
ik was uit de moederschoot zo naar het graf gebracht.
20Mij resten weinig dagen, laat dit ophouden.
Keer u af van mij, zodat ik nog wat vreugde heb,
21voor ik vertrek, voorgoed,
naar het land van diepe donkerte,
22het land van het donkerste duister,
van de diepzwarte chaos,
van het nachtzwarte licht."'
=Sofars eerste betoog
#11
1Toen nam Sofar uit Naäma het woord:
2'Vraagt die woordenstroom niet om een tegenstem?
Zo'n zwetser krijgt toch niet zomaar gelijk?
3Denk je dat jouw dwaasheid ons tot zwijgen brengt?
Dat je spot door niemand aan de kaak gesteld wordt?
4Je beweert: "Zuiver zijn mijn woorden
en onschuldig ben ik in uw ogen."
5O, wilde God zelf toch eens spreken
en zich tot jou richten,
6om de geheimen van zijn wijsheid te onthullen
- want ondoorgrondelijk zijn zijn werken -,
dan zou je weten: God rekent je niet al je zonden aan.
7Kun jij Gods wijsheid ten diepste doorvorsen,
het wezen van de Ontzagwekkende geheel omvatten?
8Van de hemelse hoogten - vermag jij daar iets? -
tot het diepst van het dodenrijk - reikt jouw kennis zo ver?
9Langer dan de aarde is zijn maat,
hij is breder dan de zee.
10Als hij iemand achtervolgt, gevangenzet
en over hem laat oordelen, wie zal hem daarbij hinderen?
11Hij kent de onoprechten,
moeiteloos doorziet hij het kwaad.
12Een leeghoofd komt niet tot inzicht,
zomin als een ezelsveulen als mens wordt geboren.
13Keer je naar hem toe,
hef je handen naar hem op,
14werp alle kwaad ver van je af,
laat het onrecht niet wonen in je huis.
15Dan kun je je hoofd oprichten, zonder smet,
en zul je staan als een toren en niet meer vrezen.
16Je zult je ongeluk vergeten,
het zal zijn als water dat is weggestroomd.
17Lichter dan de middag zal het leven zijn,
als de ochtend zal het donker stralen.
18Je zult vol vertrouwen zijn, er is hoop,
je zult je veilig weten, je kunt rustig slapen.
19Je gaat liggen, niemand schrikt je op,
en velen zullen naar je vriendschap dingen.
20Maar de ogen van de goddelozen doven,
zij vinden nergens meer een toevlucht;
hun enige vooruitzicht is de dood.'
=Jobs antwoord op Sofars eerste betoog
#12
1Hierop antwoordde Job:
2'Ja, jullie zijn werkelijk onovertroffen,
met jullie zal de wijsheid sterven!
3Maar net als jullie heb ik mijn verstand,
ik ben niet jullie mindere.
Wie weet dit soort dingen niet?
4Een mikpunt van spot ben ik voor mijn vrienden,
terwijl ik God aanroep en op zijn antwoord wacht!
Spot valt hem ten deel die onberispelijk en rechtvaardig is.
5Ongeluk verdient verachting, denkt de zorgeloze,
de wankelende wordt omvergestoten.
6De huizen van geweldplegers staan onbedreigd,
Gods beschimpers zijn volkomen veilig,
ze hebben hem naar hun hand gezet.
7Vraag het vee hiernaar, het zal je onderrichten,
vraag de vogels in de lucht, ze zullen het verkondigen.
8Of spreek tot de aarde, ze zal je onderrichten,
het wordt je verteld door de vissen van de zee.
9Wie weet van al deze dingen niet:
de HEER heeft ze tot stand gebracht.
10Want in zijn macht is de ziel van al wat leeft,
in zijn macht de adem van het menselijk geslacht.
11Toetst het oor de woorden niet,
zoals het gehemelte het voedsel proeft?
12Valt de wijsheid aan de oudsten toe?
Groeit inzicht met het vorderen van de jaren?
13Nee, God bezit de wijsheid en de kracht,
hij heeft inzicht en verstand.
14Wat God verwoest, wordt niet weer opgebouwd,
wie hij gevangenzet, wordt niet meer bevrijd.
15God bedwingt de wateren, en stromen vallen droog,
laat hij ze gaan, dan ontwrichten ze de aarde.
16Kracht en voorspoed zijn aan hem te danken,
hij heerst over bedrieger en bedrogene.
17Raadsheren stuurt hij barrevoets weg
en van rechters maakt hij dwazen.
18Hij rukt koningen hun mantel af
en bindt hun een lendendoek om.
19Priesters stuurt hij barrevoets weg
en heersers brengt hij ten val.
20Hij knevelt de tong van wijze mannen
en berooft de ouden van hun oordeelskracht.
21Over aanzienlijken stort hij verachting uit
en hij maakt de gordels van edelen los.
22Hij onthult het diepste van de duisternis
en brengt het zwartste donker naar het licht.
23Volken maakt hij groot, dan richt hij ze te gronde,
volken maakt hij machtig, dan voert hij ze weg.
24Hun aanvoerders beneemt hij het verstand,
hij laat hen dolen in een woestenij zonder uitweg.
25Ze tasten in een lichtloos duister rond,
hij laat hen zwalken als beschonkenen.
#13
1Mijn ogen hebben alles gezien,
mijn oren alles gehoord en begrepen.
2Wat jullie weten, weet ik ook,
ik ben niet jullie mindere.
3Nu zal ik spreken tot de Ontzagwekkende,
ik wil me verdedigen ten overstaan van God.
4Want jullie dekken alles toe met leugens,
kwakzalvers zijn jullie, allemaal!
5O, wilden jullie maar eens zwijgen,
dat zou wel een blijk van wijsheid zijn.
6Luister goed naar mijn verweer,
hoor het pleidooi dat over mijn lippen komt.
7Spreken jullie onwaarheid namens God?
Willen jullie God met leugens dienen?
8Zien jullie hem naar de ogen?
Is het zijn zaak waarvoor jullie pleiten?
9Loopt het goed af, als hij jullie onderzoekt?
Kun je hem bedriegen zoals je een mens bedriegt?
10Streng zal hij je straffen,
als je heimelijk partijdig bent.
11Boezemt zijn majesteit je dan geen schrik in?
Overweldigt je geen siddering van angst?
12Jullie betoog is louter zand,
jullie verweer een lemen schild.
13Zwijg nu, dan zal ik spreken,
wat er ook gebeuren mag.
14Al moet ik mijzelf aan stukken rijten,
al moet ik mijn leven op het spel zetten
15- hij wil me zeker doden -, ik deins niet terug,
ik zal mijn daden tegenover hem verdedigen.
16Ja, dit zal zelfs mijn redding worden,
want huichelaars verschijnen niet voor hem.
17Luister dus aandachtig naar mijn woorden,
laat mijn betoog in jullie oren dringen.
18Nu zal ik mijn zaak uiteenzetten;
ik weet: het recht staat aan mijn kant.
19Is er iemand die mijn gelijk betwisten kan?
Dan zal ik zwijgen en te gronde gaan.
20Maar ik vraag u om twee dingen,
zodat ik mij niet voor u hoef te verbergen:
21haal uw handen van mij af
en laat angst voor u mij niet verlammen.
22Roep mij, dan zal ik antwoorden,
of ik zal spreken en dan antwoordt u.
23Hoeveel wandaden en zonden heb ik begaan?
Laat me weten wat mijn overtredingen zijn!
24Waarom verbergt u uw gezicht
en behandelt u mij als uw vijand?
25Wilt u een opgewaaid blad opjagen,
een verdorde strohalm achtervolgen?
26Want u verordent bitterheid voor mij,
u belast mij met de zonden van mijn jeugd.
27U sluit mijn voeten in het blok,
u bewaakt me waar ik ga of sta,
u merkt mijn voetzool met uw teken.
28En dat bij iemand die verteerd wordt, als door wormen,
als een door motten aangetast gewaad.
#14
1Een mens, geboren uit een vrouw -
kort zijn zijn dagen, doordrenkt van onrust.
2Als een bloem ontluikt hij en verwelkt,
hij vlucht als een schaduw en houdt geen stand.
3En op zo'n mens richt u uw blik;
mij daagt u voor het gerecht?
4Kan een mens tot reinheid brengen wat onrein is?
Nee, dat kan hij niet!
5Als de dagen van de mens al vaststaan,
als u het aantal maanden dat hij leeft bepaalt
en de grens stelt die hij niet kan overschrijden,
6wend uw blik dan af en gun hem rust,
zodat hij als een dagloner van zijn dag geniet.
7Voor een boom is er altijd hoop:
als hij wordt omgehakt, loopt hij weer uit,
er blijven nieuwe loten komen.
8Al wordt zijn wortel in de aarde oud,
al gaat zijn stronk dood in de grond,
9zodra hij water ruikt, bot hij weer uit
en vormt twijgen, als een jonge scheut.
10Maar een mens sterft en hij ligt terneer.
Hij blaast zijn laatste adem uit - waar is hij dan?
11Water van de zee verdampt,
beddingen van rivieren worden dor en droog.
12Een mens gaat liggen en staat niet meer op.
Zolang de hemel zal bestaan, ontwaakt hij niet,
hij wordt niet uit zijn slaap gewekt.
13O, geef mij een schuilplaats in het dodenrijk
en verberg me daar totdat uw woede is geluwd,
stel een tijd vast en kijk dan weer naar mij om.
14Als een mens sterft - kan hij dan herleven?
Dan zou ik heel mijn tijd uitdienen,
totdat ik werd afgelost.
15U zou me roepen en ik zou antwoorden,
u zou terugverlangen naar het werk van uw handen.
16U zou al mijn stappen tellen,
maar geen acht slaan op mijn zonden.
17U zou mijn wandaad in een buidel weggesloten hebben,
mijn fouten hebben toegedekt.
18Maar een berg stort in en wordt vernietigd,
een rots wordt van zijn plaats gesleurd,
19water slijpt stenen tot stof,
aarde wordt door regens  weggespoeld.
Zo doet u de hoop van de mens teniet.
20U overweldigt hem, hij gaat teloor;
u vervormt zijn gezicht, u zendt hem weg.
21Zijn zonen krijgen aanzien - hij weet het niet,
zijn zonen gaat het slecht - hij merkt het niet.
22Zijn lichaam kent slechts pijn
en zijn ziel treurt over hem.'
=Elifaz' tweede betoog
#15
1Toen nam Elifaz uit Teman het woord:
2'Zou een wijs man antwoorden met zo veel onverstand?
Zou hij zijn binnenste vullen met niets dan lucht?
3Wijst hij terecht met zinloze frasen,
met woorden waarmee niemand gebaat is?
4Daarbij tast je ook het ontzag voor God aan
en verzwak je de eerbied voor hem.
5Schuld geeft jou je woorden in,
dwingt jou een taal te spreken die misleidt.
6Je eigen mond veroordeelt je, niet ik,
je eigen lippen getuigen tegen je.
7Was jij de eerste mens die werd geboren,
werd jij geschapen vóór de bergen en de heuvels?
8Heb jij toegeluisterd bij Gods raad
en houd jij je wijsheid voor jezelf?
9Wat weet jij dat wij niet weten?
Welk inzicht heb jij dat ons ontbreekt?
10Onder ons zijn oude mannen, grijsaards zelfs,
die meer jaren tellen dan je vader.
11Is Gods troost je niet genoeg,
zijn milde woorden je te min?
12Waarom sleept je hartstocht je zo mee,
waarom bliksemen je ogen?
13Dat jij je zo heftig tegen God keert
en je zulke woorden laat ontvallen!
14Hoe kan een mens nu zuiver zijn,
wie uit een vrouw geboren is, onschuldig?
15Zelfs in zijn engelen stelt God geen vertrouwen,
ook de hemel is niet zuiver in zijn ogen.
16Hoezeer wordt dan de mens verafschuwd,
die verdorven is en het kwaad als water drinkt.
17Nu zal ik spreken, luister naar mij,
dit heb ik gezien en ik vertel het je.
18Dit is wat wijze mannen zeggen,
wat door hun voorouders onthuld is,
19aan wie als enigen het land gegeven werd,
vóór er vreemdelingen onder hen verkeerden.
20Een goddeloze brengt zijn dagen door in angst,
een despoot zijn weinig jaren toegemeten.
21De stem van de verschrikking buldert in zijn oren,
zelfs in tijd van voorspoed dreigt hem de verwoester.
22Voor hem geen hoop op terugkeer uit de duisternis,
hij zal vallen door het zwaard.
23Hij dwaalt rond op zoek naar brood - waar is het?
Hij weet dat de dag van duisternis hem wacht.
24Tegenspoed en angst benauwen hem,
overweldigen hem als een koning die ten strijde trekt.
25Want hij heft zijn arm op tegen God,
de Ontzagwekkende wil hij trotseren.
26Uitdagend stormt hij op hem af,
de knoppen van zijn schild vooruitgestoken.
27Zijn gezicht is ingesmeerd met vet,
zijn lendenen zijn met vet bedekt.
28Hij zal wonen in verwoeste steden,
in huizen waar geen mens meer woont,
in huizen die tot puin vervallen.
29Hij vergaart geen rijkdom, zijn vermogen houdt geen stand,
zijn bezit vergezelt hem niet naar het dodenrijk.
30Hij zal niet ontkomen aan de duisternis,
zijn loten worden door het vuur verdelgd,
ze verzengen in de adem van Gods woede.
31Laat hij niet vertrouwen op bedrieglijke schijn,
want bedrog zal ook zijn loon zijn.
32Dit valt hem vóór zijn tijd ten deel,
zijn takken blijven zonder loof.
33Hij is een wijnstok die onrijpe druiven afschudt,
een olijfboom die zijn bloesems afstoot.
34Onvruchtbaar is het samenspannen van de goddelozen,
vuur verteert de huizen van bedriegers.
35Zij verwekken ongeluk en baren kwaad,
in hun schoot groeit het bedrog.'
=Jobs antwoord op Elifaz' tweede betoog
#16
1Hierop antwoordde Job:
2'Dit soort dingen heb ik al zo vaak gehoord,
niets dan ellende brengt mij jullie troost.
3Een eindeloze stroom van lege woorden!
Wat drijft jou ertoe zo tegen mij te spreken?
4Zaten jullie op mijn plaats,
ik zou hetzelfde tegen jullie inbrengen;
ik zou een lange redevoering houden,
meewarig schuddend met mijn hoofd.
5Toch zou ik jullie moed inspreken,
mijn woorden zouden mild en troostend zijn.
6Maar nu - niets verzacht mijn pijn wanneer ik spreek,
en als ik zweeg, zou hij dan weggaan?
7Hij heeft mijn krachten uitgeput.
U hebt al mijn naasten weggevaagd!
8U hebt mij aangetast, en dat spreekt tegen mij.
Mijn ziekte teert mij uit, daarmee word ik aangeklaagd.
9Zijn woede verscheurt me, hij valt aan,
tandenknarsend staat hij tegenover me,
mijn vijand - hij richt zijn stekende blik op mij.
10Hij spert zijn mond open, schreeuwt me toe,
hij slaat me schimpend op de wang,
allen spannen samen tegen mij.
11God levert me uit aan het gespuis,
hij geeft mij over aan de goddelozen.
12Ik leefde onbedreigd, maar hij heeft me gebroken.
Hij grijpt me bij de nek, hij smijt me neer.
Hij dwingt me op te staan - zijn doelwit.
13Zijn pijlen richten zich op mij van alle kanten,
hij doorboort mijn nieren, zonder enig medelijden,
hij giet mijn gal uit op de grond.
14Bres na bres slaat hij in mij,
hij neemt een stormloop als een krijgsman.
15Met een rouwkleed heb ik mij bedekt,
mijn aanzien ligt begraven in het stof.
16Mijn gezicht ziet rood van tranen,
over mijn ogen daalt de diepste duisternis,
17al kleeft aan mijn handen geen geweld,
al zijn mijn gebeden zuiver.
18Aarde, dek mijn bloed niet toe,
laat mijn jammerklacht geen rustplaats vinden.
19Maar nog heb ik in de hemel mijn getuige,
nog heb ik daar mijn pleitbezorger.
20Zijn mijn vrienden soms mijn voorspraak?
Nee, in tranen zien mijn ogen op naar God.
21Laat hij oordelen tussen mens en God,
zoals tussen een mens en zijn gelijke.
22Nog enkele jaren resten mij,
voor ik het pad zal gaan waarlangs ik niet terugkeer.
#17
1Mijn geest is vernietigd, mijn levensdag gedoofd,
mij wacht het graf.
2Ja, ik word bespot van alle kanten
en ik moet hun beledigingen maar verdragen.
3God, stel u zelf borg voor mij,
wie staat er anders voor mij in?
4U hebt het inzicht uit hun hart gebannen,
u zult hen toch niet laten zegevieren?
5Wie zijn vrienden noodt om in zijn buit te delen,
laat zijn kinderen versmachten van de honger.
6God maakt mij tot een schrikbeeld voor de mensen,
in het gezicht zal men mij spuwen.
7Mijn blik ziet donker van ellende,
van mijn ledematen rest nog slechts een schim.
8De oprechte is ontzet hierover,
de onschuldige keert zich tegen goddelozen.
9De rechtvaardige houdt vast aan zijn weg,
hij die zonder smet is wint aan kracht.
10Maar jullie, ach, begin gerust opnieuw,
al is de wijsheid onder jullie ver te zoeken.
11Mijn dagen zijn geteld,
mijn toekomst wordt aan mij ontrukt,
met de wensen van mijn hart.
12Zij maken van de nacht de dag,
zeggen dat het licht is waar het donker heerst.
13Ja, mijn huis staat in het dodenrijk,
in de duisternis spreid ik mijn bed.
14Tot het graf roep ik: "Jij bent mijn vader,"
en tot de wormen: "Moeder, zuster!"
15En waar is dan mijn hoop,
mijn hoop, wie kan die nog bespeuren?
16Daalt hij met mij  af naar het dodenrijk?
Dalen we samen af  in het stof?'
=Bildads tweede betoog
#18
1Toen nam Bildad uit Suach het woord:
2'Wat een woorden! Zijn jullie nooit uitgesproken?
Gebruik je verstand, dan kunnen we praten.
3Waarom worden wij beschouwd als onmondig vee,
waarom doen jullie alsof wij onnozel zijn?
4Jij verscheurt jezelf in woede -
wordt om jou de wereld dan dooreengeschud,
wordt om jou één rots van zijn plaats getild?
5Nee, het licht van de goddeloze dooft,
de gloed van zijn vuur vlamt niet meer op.
6In zijn huis wordt alles donker,
het licht dat hem omringde dooft.
7Van zeker wordt zijn tred krampachtig,
zijn boze opzet laat hem struikelen.
8Zijn voeten voeren hem ten val,
een net verstrikt hem op zijn weg.
9Een klem grijpt om zijn hiel,
een strop houdt hem gevangen.
10In de grond is voor hem een touw verborgen,
over zijn pad een strik gespannen.
11De verschrikking staart hem allerwegen aan
en jaagt hem voort bij elke stap.
12De honger put zijn krachten uit,
de rampen wijken niet meer van zijn zijde.
13Huid en leden worden aangevreten door de dood,
door zijn eerstgeborene verteerd.
14Aan de veiligheid van zijn huis ontrukt,
wordt hij gevoerd naar de vorst van de verschrikking.
15Verwoesting treft zijn bezit,
zijn woning wordt bedolven onder zwavel.
16Zijn wortels verdrogen in de grond,
zijn takken verdorren in de lucht.
17Zijn nagedachtenis op aarde zal vergaan,
niemand zal nog weten wie hij was.
18Uit het licht wordt hij het duister in geworpen,
hij wordt uit de wereld weggestoten.
19Hij heeft geen kinderen, niemand draagt zijn naam;
waar hij woonde zijn geen overlevenden.
20Jonge mensen zijn ontzet over zijn lot,
zijn ondergang doet oude mensen huiveren.
21Zo vergaat het het huis van de boosdoener,
zo vergaat het de woning van hem die God niet kent.'
=Jobs antwoord op Bildads tweede betoog
#19
1Hierop antwoordde Job:
2'Hoe lang blijven jullie mij nog pijnigen,
hoe lang nog martelen met woorden?
3Keer op keer beschimpen jullie mij,
is het geen schande mij zo te vernederen?
4Als ik werkelijk gedwaald heb,
dan is het toch míjn dwaling?
5Als jullie werkelijk jezelf zoveel beter wanen
en mijn vernedering terecht vinden,
6weet dan dat God zich tegen mij gekeerd heeft,
dat hij zijn netten om mij samentrekt.
7Ik schreeuw: "Onrecht!" - maar krijg geen antwoord.
Ik roep om hulp - maar vind geen recht.
8Mijn weg verspert hij met een muur,
de paden die ik ga hult hij in duisternis.
9Hij heeft me van mijn eer beroofd,
de kroon is van mijn hoofd genomen.
10Hij heeft mij omvergehaald, ik lig terneer;
mijn hoop heeft hij ontworteld als een boom.
11Hij is in woede tegen mij ontstoken
en heeft mij tot zijn aartsvijand gemaakt.
12Zijn troepen hebben zich verzameld
en banen zich een weg naar mij,
ze slaan hun kampen op rondom mijn tent.
13Mijn verwanten heeft hij van mij verwijderd,
ik word verloochend door mijn vrienden.
14Mijn familie ziet mij onverschillig aan,
mijn vertrouwelingen kennen mij niet meer.
15Ik ben een gast voor mijn bedienden en slavinnen,
een vreemdeling ben ik voor hen geworden.
16Ik roep mijn slaaf, hij antwoordt niet,
ik moet hem smeken.
17Mijn vrouw walgt van mijn adem,
mijn eigen broers deinzen terug omdat ik stink.
18Zelfs jongeren verachten mij,
ze spreken smalend als ik opsta.
19Ik word verafschuwd door mijn naaste vrienden,
ieder die ik liefheb keert zich tegen me.
20Mijn botten steken door mijn magere vel,
alleen het vege lijf heb ik behouden.
21Heb medelijden, vrienden, heb medelijden met mij,
want de hand van God heeft mij getroffen.
22Waarom vervolgen jullie mij, zoals God?
Waarom houden jullie nooit op mij te belasteren?
23O, mochten mijn woorden worden opgeschreven,
vastgelegd in een inscriptie,
24met een ijzeren stift gegrift, met lood gevuld,
voor altijd in de rotsen uitgehouwen!
25Ik weet: mijn redder leeft,
en hij zal ten slotte hier op aarde ingrijpen.
26Hoezeer mijn huid ook is geschonden,
toch zal ik in dit lichaam God aanschouwen.
27Ik zal hem aanschouwen,
ik zal hem met eigen ogen zien, ik, geen ander,
heel mijn binnenste smacht van verlangen.
28Als jullie zeggen: "Hoe zullen we hem vervolgen?"
omdat ik de wortel van het kwaad zou zijn -
29vrees dan zelf het zwaard,
want jullie woede is een wandaad die het zwaard verdient.
Weet dat er recht gesproken wordt.'
=Sofars tweede betoog
#20
1Toen nam Sofar uit Naäma het woord:
2'Ik ben verontrust en moet daarom wel antwoorden;
tot in mijn binnenste ben ik gekwetst.
3Wat ik hoorde was een les in smaad;
inzicht in het leven dwingt mij tot een antwoord.
4Weet je niet dat al sinds mensenheugenis,
sinds de mens op aarde is gezet,
5het gejuich van goddelozen snel verklinkt
en de vreugde van de misdadiger kortstondig is?
6Ook al zal zijn roem ten hemel stijgen,
ook al zal zijn hoofd de wolken raken,
7als zijn eigen drek zal hij voorgoed vergaan
en zij die hem kenden, zullen vragen: "Waar is hij?"
8Als een droom vervliegt hij, spoorloos,
hij wordt uitgewist, als een nachtelijk visioen.
9Het oog dat hem zag, ziet hem niet meer;
nooit meer zal zijn woonplaats hem aanschouwen.
10Zijn kinderen zullen de gunsten van de armen zoeken,
want hij moet afstaan wat hij zich heeft toegeëigend.
11Zijn lichaam heeft nog de kracht van de jeugd,
maar hij wordt geveld - en zijn botten liggen in het stof.
12Hoewel het kwaad hem zoet smaakt in de mond
en hij het verbergt onder zijn tong,
13hoewel hij zuinig is en niets laat glippen,
maar het tegen zijn gehemelte bewaart,
14zal het in zijn ingewanden gisten,
in zijn binnenste tot addergif verworden.
15Rijkdom heeft hij doorgeslikt, maar weer uitgebraakt,
God perst alles uit zijn buik omhoog.
16Hij zuigt slangengif op,
een slangentong zal hem ook doden.
17Nooit zal hij genieten van de overvloed,
van rivieren die van room en honing stromen.
18Wat hij heeft verworven, spuugt hij uit, het smaakt hem niet,
zoals ook zijn handel hem geen vreugde schenkt.
19Want hij heeft de armen onderdrukt en in de steek gelaten;
hij heeft hun huis verwoest, hij heeft het niet gebouwd.
20Zijn binnenste is altijd rusteloos,
niets van zijn kostbaarheden weet hij te bewaren.
21Al wat hij bezit verslindt hij,
zijn welvaart zal dan ook niet duren.
22Hoe groot ook zijn vermogen, hij weet zich niet veilig;
het onheil stort zich in volle omvang over hem uit.
23Terwijl hij zijn buik nog vult,
treffen hem de vlammen van Gods woede,
een regen van verderf komt op hem neer.
24Hij kan vluchten voor een ijzeren wapen,
maar wordt door een bronzen boog doorschoten.
25De pijl steekt in zijn rug, hij trekt hem uit,
de schacht zal glinsteren van zijn gal,
ontzetting overweldigt hem.
26Het donker verbergt al zijn schatten,
een smeulend vuur verslindt ze
en verteert wat in zijn huis nog over is.
27De hemel openbaart zijn schuld,
de aarde keert zich tegen hem.
28Een vloedgolf overspoelt zijn huis,
het wordt weggevaagd op die dag van Gods woede.
29Dat wacht hem die God ontrouw is.
Dat is de erfenis die God voor hem bestemd heeft.'
=Jobs antwoord op Sofars tweede betoog
#21
1Hierop antwoordde Job:
2'Luister nu goed naar mijn woorden,
laat dat de troost zijn die jullie mij geven.
3Heb geduld met mij, terwijl ik spreek;
als ik uitgesproken ben, kun je weer spotten.
4Is mijn aanklacht tegen een mens gericht?
Waarom zou ik dan mijn geduld bewaren?
5Kijk naar mij en wees ontzet,
en sla je hand voor je mond.
6Als ik aan dit alles denk, grijpt angst mij aan
en siddert heel mijn lichaam.
7Waarom leven goddelozen lang,
tot in hun ouderdom welvarend en gezond?
8Zij leven en ze zien hun kinderen gedijen,
en zelfs de kinderen van hun kinderen.
9In hun huis heerst vrede zonder vrees,
ze worden niet getroffen door Gods gesel.
10Hun stieren springen en bevruchten,
hun koeien kalven zonder misdracht.
11Hun kinderen rennen buiten rond,
vrolijk als de schapen en de geiten.
12Ze zingen, begeleid door lier en tamboerijn,
ze vermaken zich bij fluitmuziek.
13Hun leven kent slechts voorspoed
en rustig dalen ze af naar het dodenrijk.
14Ze zeggen tegen God: "Blijf ver van ons,
wij willen niet de wegen volgen die u wijst.
15Wie is de Ontzagwekkende dat wij hem zouden eren?
Wat baat het ons tot hem te bidden?"
16Maar de welvaart ligt niet in hun eigen handen.
De bedrijvigheid van goddelozen blijve ver van mij!
17Hoe zelden dooft de lamp van wie kwaad doet?
Treft hem ooit de rampspoed
die God de mensen in zijn woede toebedeelt?
18Wordt hij weggeblazen als kaf in de wind?
Wordt hij meegerukt als dorre aren in de storm?
19Of bewaart God de ellende voor zijn kinderen?
Laat hij het aan hém vergelden, zodat hij het zelf voelt!
20Mogen zijn eigen ogen de ondergang aanschouwen,
moge hij de woede van de Ontzagwekkende drinken!
21Waarom zou hij daar zijn familie mee bezwaren,
wanneer het getal van zijn maanden al ten einde is?
22Kan God iets van de mensen leren,
hij die over de hemelingen rechtspreekt?
23Sommigen sterven, in kracht ongebroken,
vredig en zonder zorgen;
24ze zien eruit als melk en bloed,
het merg stroomt in hun botten.
25Anderen sterven vervuld van bitterheid,
zonder ooit vreugde te hebben gesmaakt.
26Samen liggen ze in het stof,
overdekt met wormen.
27Ja, ik weet wat jullie denken,
wat jullie tegen mij in de zin hebben.
28Jullie zeggen: "Waar staat het huis van die edele,
waar heeft die goddeloze zich gevestigd?"
29Vraag het toch aan de voorbijgangers!
Aan wat zij verklaren zullen jullie toch niet twijfelen?
30Wie kwaad doet wordt gespaard tot zijn rampzalig eind,
hij zal leven tot die dag van Gods woede.
31Wie zal hem zijn gedrag openlijk verwijten;
wat hij heeft misdaan - wie zal hem dat vergelden?
32Met veel eerbetoon draagt men hem ten grave
en men houdt de wacht bij zijn tombe.
33Zacht rust hij in zijn pas gedolven graf,
tallozen liepen voor zijn baar
en velen volgden deze.
34Ach, jullie troosten mij met lege woorden,
wat jullie zeggen is niets dan bedrog.'
=Elifaz' derde betoog
#22
1Toen nam Elifaz uit Teman het woord:
2'Kan een mens God ooit tot nut zijn,
kan zelfs een wijze hem een dienst bewijzen?
3Verheugt het de Ontzagwekkende dat jij onschuldig bent?
Baat het hem dat jij een onberispelijk leven leidt?
4Zou hij je voor je vroomheid willen straffen
en je daarom in een rechtsgeding betrekken?
5Je weet toch dat je levenswandel slecht is,
dat je zonden ontelbaar zijn?
6Zonder reden eiste je een pand van je naaste
en armen nam je zelfs hun laatste kleren af.
7Wie uitgeput was weigerde je water,
brood onthield je hem die honger had.
8Ja, de gewelddadige bezit het land,
de nietsontziende heeft er zijn macht gevestigd.
9Weduwen heb je weggestuurd met lege handen,
de krachten van wezen heb je gebroken.
10Daarom staan er valstrikken rondom
en raak je plotseling door angst ontzet.
11Zie je dan het duister niet,
bespeur je niet de vloed die jou bedekt?
12Zou God niet in de hoge hemel wonen?
Kijk toch naar de sterren aan de hemeltrans!
13Maar jij zegt: "Wat weet God?
Kan hij oordelen door het donker heen?
14Hij wordt omhuld door wolken en ziet niets
wanneer hij langs de grenzen van de hemel wandelt."
15Wil je het pad van vroeger blijven gaan,
dat door de onrechtvaardigen gevolgd wordt?
16Zij werden vóór hun tijd geveld,
alsof een rivier hun fundament had weggespoeld.
17Steeds weer zeiden ze tot God: "Wend u van ons af.
Wat kan de Ontzagwekkende voor ons doen?"
18Toch vulde hij hun huis met rijkdom.
De bedrijvigheid van goddelozen blijve ver van mij!
19De rechtvaardige ziet het aan en hij verheugt zich,
de onschuldige lacht hen smalend uit.
20Worden onze vijanden niet weggevaagd,
wordt hun laatste rijkdom niet door vuur verzwolgen?
21Verzoen je met God en leef met hem in vrede,
dan zul je weer tot welstand komen.
22Aanvaard wat je van hem hebt te leren
en sluit zijn woorden in je hart.
23Keer terug tot de Ontzagwekkende en je zult herstellen,
zuiver je huis van alle kwaad.
24Laat het goud toch in de aarde rusten,
laat het erts van Ofir liggen op de bodem van de stroom,
25dan zal de Ontzagwekkende je goud zijn,
dan zal hij een schat zijn van het puurste zilver.
26Je zult vreugde vinden bij de Ontzagwekkende
en je gezicht weer naar hem opheffen.
27Als je tot hem bidt, dan luistert hij,
en je geloften los je in.
28Wat jij ook besluit, het zal worden uitgevoerd,
en het licht zal schijnen op de wegen die je gaat.
29Als rampspoed iemand velt en jij zegt: "Sta op!",
dan redt God hem, die het hoofd moest buigen.
30Hij redt zelfs hen die niet onschuldig zijn.
Hun redding danken ze aan jouw reine handen.'
=Jobs antwoord op Elifaz' derde betoog
#23
1Hierop antwoordde Job:
2'Ook vandaag is mijn klacht een klacht vol bitterheid,
mijn hand kan mijn zuchten nauwelijks onderdrukken.
3O, wist ik maar waar ik hem kon vinden,
kon ik hem maar opzoeken in zijn verblijf.
4Dan zou ik mijn zaak aan hem voorleggen
en het zou mij aan argumenten niet ontbreken.
5Ik zou horen wat hij mij te zeggen had
en begrijpen wat hij tegen mij aanvoerde.
6Zou hij zijn macht gebruiken, als hij mij bestrijdt?
Nee, hij zou aandachtig naar mij luisteren.
7Dan kon ik, geheel oprecht, mijn zaak uiteenzetten
en zou voor altijd door mijn rechter worden vrijgesproken.
8Maar ik ga naar het oosten - daar is hij niet,
naar het westen - ik zie hem nergens.
9Hij is in het noorden - en blijft onvindbaar,
hij toeft in het zuiden - ik kan hem niet ontdekken.
10Maar hij kent de wegen die ik kies;
als hij me toetste, zou ik puur als goud zijn.
11Ik ben in zijn spoor getreden,
zonder af te buigen volgde ik zijn weg.
12De geboden die hij voorschreef heb ik nageleefd,
de woorden die hij sprak heb ik het meest van al gekoesterd.
13Maar onwrikbaar als hij is -
wie doet hem op zijn schreden keren?
Al wat hij verlangt, laat hij gebeuren.
14Wat hij heeft besloten, voert hij uit,
en hij heeft nog veel meer plannen.
15Daarom maakt zijn aanwezigheid mij zo beducht;
wanneer ik hem beschouw, dan sidder ik.
16God heeft mijn hart verzwakt,
de Ontzagwekkende heeft mij verlamd.
17Want niet de duisternis brengt mij tot zwijgen,
niet het donker berooft mij van het gezicht.
#24
1Waarom kent de Ontzagwekkende de tijd van alle dingen,
maar weten zij die hem vereren nooit wanneer hij ingrijpt?
2Er zijn mensen die grensstenen verplaatsen,
die kudden stelen en ze weiden als de hunne.
3Ze drijven de ezel van de wezen weg,
ze nemen van de weduwe haar os als onderpand.
4De armen worden van het pad gedrongen,
de behoeftigen kruipen bij elkaar.
5Kijk, als wilde ezels in de woestijn
trekken ze uit, op zoek naar voedsel,
want de wildernis moet hun kinderen te eten geven.
6Van andermans veld oogsten ze de resten,
in de wijngaard van de goddelozen plukken ze de laatste druiven.
7Naakt brengen ze de nacht door, zonder bovenkleed,
door niets tegen de kou beschermd.
8Ze raken doorweekt van onweersbuien in de bergen,
geen schuilplaats vindend klampen ze zich aan de rotsen vast.
9De goddelozen rukken de wees los van de moederborst,
de armen nemen ze hun kinderen af als onderpand.
10Naakt lopen ze rond, zonder bovenkleed;
ze helpen, hongerend, de schoven binnenhalen.
11Midden op de dag staan ze in de wijngaard
en treden, door dorst gekweld, de wijnpers.
12Het gekerm van stervenden stijgt op uit de stad,
hartverscheurend roepen gewonden er om hulp,
maar God bekommert zich niet om hun ellende.
13De goddelozen zijn de vijanden van het licht,
zij willen zijn wegen niet kennen
en weigeren zijn pad te volgen.
14Voor het dag wordt, staat de moordenaar op
om de arme en behoeftige te doden;
als een dief sluipt hij door de nacht.
15De echtbreker wacht de avondschemer af,
hij denkt: Geen oog zal mij nu herkennen,
en bedekt zijn gezicht met een masker.
16In het donker dringen zij de huizen binnen;
na zonsopgang houden zij zich schuil
om aan het daglicht te ontsnappen.
17Het diepste duister is voor hen als de ochtend -
ze zijn met zijn verschrikkingen vertrouwd.
18Maar ze zijn onbestendig als schuim op het water,
hun bezit wordt door ieder in het land vervloekt;
niemand slaat de weg in naar hun wijngaarden.
19Zoals droogte en hitte smeltwater doen verdwijnen,
zo rukt het dodenrijk hen die gezondigd hebben weg.
20Zelfs de moederschoot kent hen niet meer;
de wormen doen zich aan hen te goed.
Hun namen raken in vergetelheid -
als een boom wordt hun misdadigheid geveld.
21Ze mishandelen de vrouwen, die onvruchtbaar worden,
ze staan de weduwen niet bij.
22Maar God grijpt de sterken aan, met al zijn kracht,
de goddelozen richten zich op, ze zijn hun leven niet zeker.
23Hij laat hun een schijn van veiligheid waarop ze steunen,
maar geen van hun daden ontsnapt aan zijn blik.
24Kort duurt hun voorspoed - dan zijn ze er niet meer,
ze verschrompelen als melde in de knop,
worden als korenaren afgesneden.
25Is dit niet zo? Kan iemand mij een leugenaar noemen
en mijn woorden als onwaar bestempelen?'
=Bildads derde betoog
#25
1Toen nam Bildad uit Suach het woord:
2'Heersen en ontzetting zaaien - dat is God,
tot in de hoogste hemel dwingt hij vrede af.
3Zijn de troepen van zijn leger niet ontelbaar?
Kan iemand zich verbergen voor zijn licht?
4Kan een mens zich gedragen zoals God het wil,
kan een mens, geboren uit een vrouw, ooit zuiver zijn?
5Voor God schijnt zelfs de maan niet helder,
zelfs de sterren zijn onzuiver in zijn ogen.
6Wat vermag dan de mens, een worm slechts,
wat kan het mensenkind, een made!'
=Jobs antwoord op Bildads derde betoog
#26
1Hierop antwoordde Job:
2'Heb jij dan hulp geboden aan de machteloze,
heb jij de arm gesteund die het aan kracht ontbrak?
3Wat heb jij tegen hem gezegd die de wijsheid mist,
heb jij goede raad gegeven aan de onervarenen?
4En wie heeft jou je woorden ingefluisterd,
wiens geest spreekt door jouw mond?
5De schimmen worden aan het sidderen gebracht,
de onderaardse wateren en hun bewoners.
6Het dodenrijk ligt open voor hem:
niets in de afgrond blijft verborgen.
7Hij strekt het noorden uit boven de woeste leegte,
en hangt de aarde op - boven het niets.
8Hij laat de wolken zwellen van het water,
maar ze splijten niet onder hun gewicht.
9Hij bedekt de aanblik van zijn troon
en spreidt er een wolk over uit.
10Hij trekt een cirkel rond de wateren,
langs de verste grens van licht en duisternis.
11De hemelzuilen schudden heen en weer
en zijn verbijsterd, zo vervaarlijk is hij.
12Met zijn kracht doet hij de zee bedaren
en met zijn vaardigheid verdelgt hij Rahab.
13Met zijn adem blaast hij de hemel schoon,
zijn hand doorboort de kronkelende slang.
14En dat is nog maar het minste van zijn kunnen;
wij vangen van zijn woorden slechts gefluister op.
Wie kan de donder van zijn kracht bevatten?'
#27
1Job zette zijn betoog voort:
2'Ja! God heeft mij mijn recht onthouden,
de Ontzagwekkende heeft mij diep verbitterd.
3Zolang het leven in mij ademt,
zolang Gods geest mij nog doortrekt,
4zullen mijn lippen geen onwaarheid spreken,
zal geen leugen aan mijn tong ontsnappen.
5Het laatst van al zal ik jullie gelijk erkennen,
tot aan mijn dood houd ik mijn onschuld staande.
6Ik blijf bij mijn rechtschapenheid, tot het einde toe,
over mijn leven heb ik mijzelf niets te verwijten.
7Laat men mijn vijand een goddeloze noemen,
mijn tegenstander als boosdoener beschouwen.
8Waarop kan de misdadiger hopen,
wanneer God zijn levensdraad afsnijdt
en hem de stilte van de dood oplegt?
9Zal God zijn angstkreet horen,
als hij door rampspoed wordt getroffen?
10Kan hij zich toevertrouwen aan de Ontzagwekkende,
kan hij zijn hulp inroepen wanneer hij maar wil?
11Nu zal ik jullie onderrichten namens God,
ik zal niet verhullen wat de Ontzagwekkende van plan is.
12Jullie denken alles al gezien te hebben,
maar toch zijn jullie woorden leeg en niets dan lucht!
13Dit is wat de goddeloze toevalt van Godswege,
dit beschikt de Ontzagwekkende voor de onderdrukker:
14Al zijn zijn kinderen nog zo talrijk, allen wacht het zwaard,
geen van zijn nakomelingen zal ooit tot welstand komen.
15Hen die overleven draagt de pest ten grave,
en geen van de weduwen zal over hen rouwen.
16Al hoopt hij zilver op alsof het stof is,
en al vergaart hij kleren alsof het leem is -
17hoeveel hij er ook vergaart: de rechtvaardige zal ze dragen
en het zilver zal aan de onschuldige toevallen.
18Zijn huis is broos als het omhulsel van een mot,
wankel als de hut van een wachter in het veld.
19Rijk gaat hij slapen - voor het laatst:
wanneer hij zijn ogen opent, is zijn bezit vergaan.
20Een vloed van verschrikkingen overvalt hem,
's nachts sleurt een wervelstorm hem mee.
21De oostenwind neemt hem op - en hij is spoorloos,
weggeslingerd van zijn plaats.
22God gaat zonder mededogen tegen hem tekeer,
al probeert hij te ontsnappen uit zijn greep.
23Zijn ondergang wordt met gejoel begroet,
waar hij vroeger woonde wordt hij nagefloten.'
=Over de wijsheid
#28
1Er is een plaats waar zilver wordt gewonnen,
een plaats waar goud gewassen wordt.
2IJzer wordt uit de aarde opgedolven
en koper wordt uit erts gesmolten.
3De mens verdrijft de duisternis,
hij dringt door tot in het binnenste der aarde,
tot aan de steen van diepst verborgen donkerte.
4Hij hakt een schacht, daalt af in de verlatenheid,
tot waar zijn voet geen steun meer vindt
en hij verloren in de leegte hangt.
5Op de aarde schiet het koren op,
maar diep in haar woelt een vuur.
6Daar zijn de stenen van saffier,
daar is het stof van gouden korrels.
7De roofvogel kent niet het pad daarheen,
het haviksoog ontdekt het niet.
8De trotse dieren zullen het nooit betreden,
ook de leeuw waagt zich er niet.
9De mens zet het houweel in het gesteente,
hij keert de bergen om vanaf hun voet.
10In de rotsen hakt hij tunnels uit
en zijn oog ontdekt hun kostbaarheden.
11Hij damt de ondergrondse stromen in
en brengt naar het licht wat diep verborgen is.
12Maar de wijsheid - waar moet je haar zoeken,
en het inzicht - waar is het te vinden?
13Geen sterveling kent de weg erheen,
de wijsheid is niet in het land der levenden.
14De oervloed zegt: 'Ze is niet bij mij,'
de diepste zee: 'Bij mij evenmin.'
15De wijsheid is niet te koop voor enig goud,
noch kan ze in zilver worden afgewogen.
16Kostbaarder is ze dan het goud van Ofir,
dan de duurste onyx of saffier.
17Ze wordt niet geëvenaard door goud of glas,
niet verworven voor schalen van het fijnste goud.
18Vergelijk haar niet met robijnen of kristallen,
een buidel wijsheid is meer waard dan parels.
19Topaas uit Nubië kan haar niet evenaren,
ze is kostbaarder dan zuiver goud.
20Maar van waar stamt de wijsheid dan,
en het inzicht - waar is het te vinden?
21De wijsheid is verborgen voor de blik der levenden,
ook aan de vogels in de lucht laat ze zich niet zien.
22De afgrond en de dood, ze zeggen beide:
'Onze oren kennen haar slechts bij geruchte.'
23Maar God kent haar wegen
en hij weet waar ze verblijft.
24Want hij ziet tot aan de randen van de aarde,
onder heel de hemel ontsnapt niets aan zijn blik.
25Toen hij de kracht schiep van de winden
en de wateren omgrensde,
26toen hij zijn wet oplegde aan de regen
en de wegen van de donderwolken baande,
27zag hij de wijsheid en hij toetste haar,
hij peilde en doorgrondde haar.
28En hij sprak tot de mens:
'Ontzag voor de Heer - dat is wijsheid;
het kwaad mijden - dat is inzicht.'
=Slot van Jobs betoog
#29
1Job zette zijn betoog voort:
2'Was alles maar als in de dagen van weleer,
als in de dagen dat God over mij waakte,
3in de tijd dat zijn lamp boven mij scheen
en mijn weg door het donker verlichtte,
4in de tijd dat ik de kracht van de jeugd bezat,
met het vertrouwde gezelschap van God in mijn huis,
5toen de Ontzagwekkende met mij verkeerde
en mijn kinderen bij mij waren,
6toen ik mijn voeten in room liet baden
en voor mij een stroom van olie uit de rots opwelde.
7Wanneer ik naar de stadspoort ging
om mijn plaats op het plein in te nemen,
8trokken de jongeren zich terug zodra ze me zagen,
en stonden de ouderen op om mij te begroeten.
9De aanzienlijken staakten hun gesprekken
en legden eerbiedig een hand op hun mond,
10de stemmen van de edelen verstomden
en hun tong kleefde aan hun gehemelte.
11Ieder die mij hoorde prees mijn woorden,
ieder die mij zag had niets dan lof,
12omdat ik de arme redde die om hulp riep,
en de wees die in de steek gelaten was.
13Ik werd gezegend door de stervende,
in het hart van de weduwe bracht ik de vreugde terug.
14Ik kleedde mij in gerechtigheid en deze kleedde mij,
het recht was mij een mantel en een tulband.
15Ogen was ik voor de blinde,
voeten was ik voor de lamme.
16Voor de behoeftigen was ik een vader,
ik verdedigde de zaak van vreemdelingen.
17Ik brak de kaken van de boosdoener
en ontrukte de prooi aan zijn tanden.
18En ik zei bij mezelf: Ik zal sterven in mijn nest,
als een feniks zal ik mijn dagen vermenigvuldigen,
19met mijn wortels gestrekt naar het water
en de dauw van de nacht op mijn takken,
20met mijn eer die nooit zal verbleken,
de boog in mijn hand steeds weer gespannen.
21Zij luisterden vol verwachting naar mij,
ze zwegen om te horen wat ik hun zou raden.
22Wanneer ik had gesproken waren ze stil,
mijn woorden daalden zacht op hen neer.
23En ze keken naar mij uit als naar de regen,
ze openden hun mond als voor de lentedruppels.
24Ik lachte hun toe - zij waren verrast,
en deden alles om mij niet te misnoegen.
25Ik wees hun de weg en nam plaats als hun leider,
zoals een koning bij zijn legers woont,
ik was de trooster van de treurenden.
#30
1Maar nu bespotten ze mij,
mannen die minder jaren tellen dan ik, zonen van vaders
die zelfs de honden van mijn kudden onwaardig waren!
2Wat baat mij de kracht van hun handen,
als al hun levenssap is weggevloeid?
3Onmachtig door gebrek en honger
stropen ze de woestijn af,
in een donker vol onheil en troosteloosheid.
4Ze plukken melde en bladeren van struiken,
de wortels van de brem zijn hun voedsel.
5Ze worden uit de gemeenschap gestoten,
nagejouwd als dieven,
6en moeten wonen op de hellingen van het dal,
in holen in de grond en tussen de rotsen.
7Ze kermen in het struikgewas,
kruipen onder de distels bij elkaar,
8mannen zonder verstand en zonder aanzien,
weggeslagen uit het land.
9En nu ben ik het onderwerp van hun spotlied,
het mikpunt van hun lasterpraat.
10Van afschuw deinzen ze terug voor mij
en niets weerhoudt hen mij in het gezicht te spuwen.
11God rukt mijn tentkoord los, hij vernedert mij,
en zij overschrijden alle grenzen.
12Het gespuis aan mijn rechterhand dringt op,
ze dwingen mij te vluchten,
zetten de aanval in, tot mijn vernietiging.
13Mijn weg is versperd - de ondergang komt nader,
en er is niemand die te hulp schiet.
14Aanstormend in een woeste golf
slaan ze een brede bres in mij.
15Verschrikkingen storten zich over me uit,
mijn eer wordt weggevaagd als door de wind,
als een wolk vervliegt mijn aanzien.
16Nu stroomt het leven uit mij weg,
ik ontsnap niet meer aan mijn ellende.
17's Nachts jaagt hij helse pijnen door mijn botten,
het bloed in mijn aderen komt niet tot rust.
18Hij rukt met geweld aan mijn kleed,
omklemt mij met de kraag van mijn mantel.
19Hij heeft me neergesmeten in het slijk
en ik ben als stof, als as geworden.
20Ik roep u om hulp, maar u antwoordt niet;
ik sta voor u, maar u wilt mij niet zien.
21U bent wreed voor mij geworden,
met al uw kracht hebt u zich tegen mij gekeerd.
22U tilt me op en laat me rijden op de wind,
uw woedende storm schudt mij heen en weer.
23Ja, ik weet dat u mij naar de dood drijft,
naar het huis van samenkomst voor alle levenden.
24Maar keert men zich tegen een mens in nood,
wanneer hij, de ondergang nabij, om hulp roept?
25Heb ik niet gehuild om wie in nood verkeerde?
Had ik geen medelijden met de behoeftige?
26Ik hoopte op het goede, maar het kwade kwam,
het licht verwachtte ik, maar de duisternis brak aan.
27Heel mijn binnenste is in beroering, ik ken geen rust;
ik zie slechts dagen van ellende naderen.
28In het zwart gehuld dool ik rond, van licht verstoken,
ik sta op in de vergadering en roep om hulp.
29Een broeder van de jakhals ben ik geworden,
een metgezel van de struisvogels.
30Mijn huid is verschroeid en schilfert,
koorts verteert mijn gebeente.
31Mijn lier is geworden tot rouwinstrument,
mijn fluit tot de stem van de treurenden.
#31
1Ik heb een verbond gesloten met mijn ogen:
nooit zal ik naar jonge vrouwen kijken.
2Wat heb ik van God in de hemel te verwachten,
wat valt mij ten deel van de Ontzagwekkende daar boven?
3Wacht de boosdoener geen rampspoed,
treft het ongeluk niet hen die onrecht doen?
4Ziet hij niet de wegen die ik ga,
telt hij niet al mijn stappen?
5Heb ik het pad van het bedrog bewandeld,
vluchtte ik ooit in de leugen?
6Laat hij mij op een eerlijke weegschaal wegen,
dan zal hij zien dat ik onschuldig ben.
7Als mijn voet is afgeweken van de goede weg,
als mijn hart heeft toegegeven aan mijn oog,
als er aan mijn hand een smet is blijven kleven,
8dan zal ik zaaien, maar anderen zullen eten,
en wat ik voortbreng zal verdelgd worden.
9Als mijn hart zich door een vrouw heeft laten lokken
en ik geloerd heb bij mijn buurmans deur,
10laat mijn vrouw dan koren malen voor een vreemde,
laat anderen maar bij haar liggen,
11want het zou een schanddaad zijn,
een misdrijf dat bestraft moet worden,
12een vuur dat een mens de afgrond in drijft,
dat de oogst verdelgt tot aan de wortels.
13Als ik mijn slaaf of slavin ooit hun recht ontzegd heb
wanneer wij van mening verschilden,
14wat zal ik dan beginnen als God voor mij oprijst,
en als hij mij ondervraagt - wat kan ik dan antwoorden?
15Maakte hij hen in de moederschoot niet net als mij,
vormde een en dezelfde ons niet eender in de moederbuik?
16Onthield ik aan de armen ooit waar ze om vroegen,
liet ik de ogen van weduwen versmachten?
17At ik mijn brood alleen,
deelde ik het niet met wezen?
18Hadden zij van kindsbeen geen vader in mij,
stond ik weduwen niet van jongs af bij?
19Als ik een zwerver zag die geen kleren had,
een verschoppeling die zich met niets kon bedekken,
20zegende hij mij dan niet met heel zijn hart,
wanneer hij zich warmde met de wol van mijn schapen?
21Als ik mijn vuisten tegen wezen heb gebald,
omdat de rechters in de poort mijn vrienden waren,
22mogen mijn schouders dan ontwricht worden
en mijn arm doormidden breken bij de elleboog -
23want één ding vrees ik: een door God gezonden ramp -
tegen zijn oppermacht ben ik niet opgewassen.
24Heb ik mijn hoop gevestigd op goud,
van het fijnste goud gezegd: "Daarop vertrouw ik"?
25Heb ik mij verheugd over mijn vermogen,
omdat ik eigenhandig zoveel had verworven?
26Keek ik ooit naar de zon, haar stralende licht,
naar de maan in haar wassende pracht,
27terwijl mijn hart zich heimelijk liet lokken
en ik in verering mijn mond op mijn hand drukte?
28Ook dat zou een misdrijf zijn dat bestraft moet worden,
want dan zou ik God daar boven verloochend hebben.
29Verheugde ik mij over de ondergang van mijn vijand,
juichte ik wanneer hij door het kwaad getroffen werd?
30Nooit heb ik mijn mond laten zondigen
door met een vloek zijn leven te verlangen.
31Zullen mijn verwanten niet getuigen:
"Ieder deed zich te goed aan het vlees van zijn kudden"?
32Geen vreemdeling liet ik buiten overnachten,
voor elke reiziger opende ik mijn deuren.
33Heb ik als anderen mijn overtredingen verhuld
en mijn zonden weggeborgen in mijn binnenste,
34omdat ik in angst en beven voor de menigte verkeerde
en de verachting van anderen mij angst aanjoeg,
zodat ik mij stilhield en geen stap naar buiten deed?
35O, wilde er maar iemand luisteren!
Ik sta in voor wat ik heb gezegd.
Laat nu de Ontzagwekkende antwoord geven,
laat mijn tegenstander zijn klacht boekstaven!
36Dan zou ik die op mijn schouders dragen,
als een krans zou ik hem om mijn hoofd vlechten.
37Ik kan van al mijn gangen rekenschap afleggen,
fier als een vorst treed ik hem tegemoet.
38Als mijn akkers ooit geroepen hebben om vergelding,
als uit hun voren een jammerklacht is opgestegen,
39als ik hun vruchten heb verteerd zonder te betalen
en de boeren tot wanhoop heb gebracht -
40mogen er dan dorens opschieten in plaats van tarwe
en woekerkruid in plaats van gerst.'
Hier eindigen de woorden van Job.
=Elihu's betoog
#32
1Hierop wisten de drie mannen Job niets meer te antwoorden, omdat hij zichzelf als onschuldig bleef beschouwen. 2Maar toen ontbrandde de woede van Elihu, de zoon van Barachel uit Buz, uit de familie van Ram; hij ontstak in woede tegen Job, omdat deze in zijn recht meende te staan tegenover God, 3en hij ontstak in woede tegen Jobs drie vrienden, omdat ze niets tegen Job wisten aan te voeren en hem toch schuldig verklaarden. 4Elihu had gewacht tot Job was uitgesproken, omdat zij allen ouder waren dan hij. 5Maar toen hij zag dat de drie mannen niets meer wisten te antwoorden, ontbrandde zijn woede. 6En Elihu, de zoon van Barachel uit Buz, nam het woord:
'Ik ben nog jong, en jullie zijn oud,
daarom hield ik mij stil.
In jullie bijzijn durfde ik mijn mening niet te geven.
7Ik zei bij mezelf: Laat de ouderdom spreken,
laat de jaren hun wijsheid verkondigen.
8Maar het is de geest van God in de mens,
de adem van de Ontzagwekkende die inzicht brengt.
9Niet de ouderdom maakt wijs,
de jaren leiden niet vanzelf tot een juist oordeel.
10Daarom zeg ik: luister naar mij,
nu zal ook ik mijn mening geven.
11Ik heb gewacht totdat jullie waren uitgesproken;
ik heb jullie redenaties aangehoord,
tot het jullie aan woorden begon te ontbreken.
12Ik heb aandachtig geluisterd
en zag dat niemand Job terecht kon wijzen;
niemand kon weerleggen wat hij beweerde.
13Maar zeg niet: "Wij hebben de wijsheid in hem gevonden;
alleen God kan hem weerspreken, niet een mens."
14Job heeft zijn woorden niet tot mij gericht
en ik zal hem niet op jullie manier antwoorden.
15Ze zijn verslagen, weten niets meer te zeggen;
de woorden laten hen in de steek.
16Zou ik dan wachten, nu zij niets meer zeggen
en hun zwijgen steeds langer voortduurt?
17Nu is het mijn beurt om te spreken,
ik wil ook mijn mening geven.
18Ik ben boordevol woorden,
mijn hart popelt van ongeduld.
19Mijn binnenste is als jonge wijn die niet kan ademen,
mijn buik als een volle wijnzak die bijna openbarst.
20Laat mij spreken en mijn gevoelens luchten,
ik zal het woord nemen en zeggen wat ik denk.
21Ik kies geen partij, voor niemand,
ik zal niemand naar de mond praten.
22Want ik weet dat als ik al kon vleien,
mijn maker mij onmiddellijk zou wegvagen.
#33
1Welnu, Job, hoor mij aan,
luister naar wat ik te berde breng.
2Dit is wat ík te zeggen heb,
de woorden liggen op mijn tong.
3Ik zal oprecht spreken, vanuit mijn hart,
ik zal met een eerlijk oordeel komen.
4De geest van God heeft mij gemaakt,
de adem van de Ontzagwekkende doet mij leven.
5Als je daartoe in staat bent, antwoord mij;
maak je klaar voor de strijd, stel je teweer.
6Voor God zijn wij elkaars gelijken,
jij bent net als ik uit leem gevormd.
7Laat angst voor mij je niet verlammen,
mijn hand zal niet zwaar op je drukken.
8Welnu, ik was erbij terwijl je sprak,
ik heb gehoord hoe je woorden klonken:
9"Ik ben zuiver, ik heb niets misdaan,
ik ben rein, er kleeft geen schuld aan mij.
10Toch vindt God gronden voor een aanklacht,
hij beschouwt me als zijn vijand.
11Hij sluit mijn voeten in het blok,
hij bewaakt me waar ik ga of sta."
12Maar je hebt ongelijk, ik zeg je:
God is de meerdere van de mens.
13Waarom beschuldig je hem,
zeg je: "Hij antwoordt niet, als iemand tot hem spreekt"?
14God antwoordt wel, op meer dan één manier,
alleen merkt de mens het niet op.
15In de dromen en visioenen van de nacht,
in de tover van de diepste slaap,
of wanneer hij ligt te sluimeren,
16opent God de oren van de mens
en laat hem schrikken  - een waarschuwing
17om hem af te houden van een slechte daad,
om hem voor hoogmoed te vrijwaren.
18Hij behoedt hem voor de val in de afgrond,
voor het oversteken van de doodsrivier.
19Of de pijn op zijn ziekbed wijst hem terecht,
de nooit aflatende strijd in zijn lichaam,
20waardoor hij geen voedsel verdraagt
en walgt van zijn lievelingsgerecht.
21Hij teert weg tot een schim van zichzelf,
en zijn botten, eerst onzichtbaar, steken uit.
22Hij kruipt naar de afgrond,
nadert de herauten van de dood.
23Maar als hij een pleitbezorger heeft,
een die zijn voorspraak is, één uit duizenden,
om van zijn onschuld te getuigen,
24en als God hem welgezind is en zegt:
"Laat niet toe dat hij in de afgrond afdaalt,
ik heb een losgeld voor hem verkregen,"
25dan krijgt hij weer vlees op zijn botten als vroeger
en keert hij terug naar de kracht van zijn jeugd.
26Hij bidt weer tot God en God is hem gunstig gezind,
hij roept het uit van vreugde en verschijnt voor hem,
want hij wordt door God in ere hersteld.
27Dan zingt hij het uit en zegt tegen ieder:
"Ik heb gezondigd, wat recht is maakte ik krom,
maar het werd mij niet aangerekend.
28Hij redde mij van de val in de afgrond,
opdat ik zal leven en van het licht genieten."
29Zie, dit alles doet God,
tot twee-, driemaal toe doet hij dit voor de mens:
30hij haalt hem weg van de afgrond
en het licht van het leven omstraalt hem.
31Let goed op, Job, luister aandachtig;
wees stil en laat mij spreken.
32Als je iets te zeggen hebt, antwoord dan,
spreek - moge het recht aan jouw kant staan.
33Als je niets te zeggen hebt, luister dan,
wees stil - laat mij jou de wijsheid leren.'
#34
1En Elihu vervolgde:
2'Luister, wijzen, naar mijn woorden,
jullie die alles weten, hoor wat ik zeg.
3Want het oor toetst de woorden,
zoals het gehemelte het voedsel proeft.
4Laten we samen onderzoeken wat juist is,
laten we met elkaar vaststellen wat goed is.
5Welnu, Job heeft gezegd: "Ik sta in mijn recht,
maar God heeft het mij onthouden.
6Ondanks mijn gelijk ga ik voor leugenaar door;
een dodelijke pijl heeft mij getroffen, al heb ik niets misdaan."
7Is er een tweede zoals Job,
die zijn dorst met laster lest,
8die zich onder de onrechtplegers schaart
en omgaat met wettelozen?
9Want hij heeft gezegd:
"Het baat de mens niet om bevriend te zijn met God."
10Jullie die zo verstandig zijn, luister dus naar mij:
het is verre van God om kwaad te doen,
de Ontzagwekkende zal geen misdaad plegen.
11Hij vergeldt daarentegen de mens zijn daden,
hij beslist over hem naargelang zijn doen en laten.
12God zal geen slechtheden begaan,
de Ontzagwekkende zal het recht niet verdraaien.
13Wie heeft de aarde aan hem toevertrouwd,
wie heeft de hele wereld onder zijn bevel gesteld?
14Als hij zijn aandacht alleen op zichzelf zou richten
en hij zijn geest en adem voor zichzelf zou bewaren,
15dan zou al wat leeft onmiddellijk ten onder gaan
en de mens zou terugkeren tot stof.
16Als je ook maar iets begrijpt, luister dan;
laat de woorden die ik zeg tot je doordringen.
17Kan wie het recht haat met macht omgord zijn?
Wil je hem veroordelen die machtig en rechtvaardig is,
18die tegen koningen zegt "nietswaardige!"
en "goddeloze!" tegen edelen?
19Die geen partij kiest voor de vorsten
en de rijken niet begunstigt boven de geringen,
omdat zij allen het werk van zijn handen zijn?
20Onverwacht sterven zij, in het diepst van de nacht;
de rijke wordt opgeschrikt en het is voorbij met hem,
de machtige wordt weggehaald, en niet door mensenhand.
21Want Gods oog is op de wegen van de mens gericht,
geen van zijn stappen blijft voor hem verborgen.
22Geen donker is zo diep, zo zwart,
dat het onrechtplegers kan verbergen.
23Het is niet aan de mens het tijdstip te bepalen
waarop God zijn rechtsgeding begint.
24God maakt korte metten met de machtigen
en stelt anderen in hun plaats.
25Jazeker, hij doorziet hun daden
en brengt hen in de nacht ten val;
verpletterd liggen ze terneer.
26Ter plaatse, ten overstaan van allen,
geselt hij hen voor hun goddeloosheid.
27Want ze hebben zich van hem verwijderd,
ze slaan geen acht op de wegen die hij wijst;
28het komt door hen dat de armen om hulp roepen,
door hen hoort God de vertrapten schreeuwen.
29Maar als hij zwijgt, wie kan hem dan verstoren?
Als hij zijn gelaat verbergt, wie kan hem dan aanschouwen?
Over de mensen en de volken waakt hij evenzeer,
30opdat geen schurk ooit koning wordt,
niemand die het volk in zijn net verstrikt.
31Stel, een mens heeft tegen God gezegd:
"Ik heb mijn straf gekregen, ik zal niets kwaads meer doen.
32Leer mij de dingen die ik niet kan zien;
als ik onrecht heb gepleegd, zal het niet weer gebeuren" -
33moet God het volgens jou dan toch vergelden?
Maar jij hebt zijn oordeel afgewezen!
Jij, niet ik, moet kiezen. Zeg nu wat je denkt.
34Mensen met verstand zullen mij zeggen,
en elke wijze man die naar mij luistert:
35"Job spreekt zonder kennis van zaken,
zijn woorden getuigen niet van inzicht.
36O, werd Job maar tot het uiterste beproefd,
want hij praat als iemand die op kwaad uit is.
37Hij voegt zonde toe aan zonde,
hij is opstandig waar wij bij zijn
en spreekt zich keer op keer uit tegen God."'
#35
1En Elihu vervolgde:
2'Denk je dat het juist is om te zeggen:
"Ik sta in mijn recht tegenover God"?
3Je zegt: "Wat baat het u, God,
wat heeft het voor nut als ik niet zondig?"
4Ik zal je daarop het antwoord geven,
jou en ook je vrienden.
5Kijk eens naar de hemel
en aanschouw de wolken boven je.
6Als je zondigt, schaad je hem daarmee?
Deert het hem als je veel misstappen begaat?
7Als je rechtvaardig bent, wat geef je hem dan?
Een geschenk, dat hij uit jouw hand ontvangt?
8Je goddeloosheid raakt mensen als jezelf,
je rechtvaardigheid helpt anderen.
9De mensen, vertrapt als ze worden, klagen hun nood;
ze schreeuwen om hulp tegen het geweld van de machtigen.
10Maar niet één van hen zegt: "Waar is God, mijn maker,
hij die in de nacht mijn krachten herstelt,
11die aan ons meer kennis geeft dan aan de dieren op de aarde,
ons meer wijsheid schenkt dan de vogels in de lucht?"
12Ze schreeuwen, maar hij antwoordt niet,
omdat de hoogmoed van de kwaden schandelijk is.
13Maar het is schijn dat God niet luistert,
dat de Ontzagwekkende geen aandacht aan hen schenkt.
14Je zegt dat jij hem niet aanschouwt,
maar hij heeft het vonnis voor zich - hij laat je wachten.
15En eerder zal zijn woede niet bekoelen,
hij weet immers al te goed van je opstandigheid.
16Maar uit Jobs mond komt slechts lucht en leegte,
een vloed van woorden zonder kennis.'
#36
1En Elihu vervolgde:
2'Heb een ogenblik geduld, dan laat ik je zien
dat er nog veel meer over God te zeggen is.
3Mijn kennis komt uit vele bronnen
en ik zal mijn schepper recht doen.
4Want in mijn woorden steekt geen bedrog;
voor je staat een man die weet waarover hij spreekt.
5Welnu, God is machtig, maar minacht niet,
want hij is machtig door zijn oordeelskracht.
6Hij laat de goddelozen niet in leven,
de vertrapten verschaft hij recht.
7Hij wendt zijn blik niet van de rechtvaardigen af,
maar zet hen als koningen op een troon,
voor altijd, en hij geeft hun aanzien.
8En als zij met ketenen geboeid zijn,
door koorden van smart worden gekneveld,
9dan is dit om slechte daden te onthullen,
misstappen, die uit trots zijn voortgekomen.
10Hij opent hun de oren voor zijn vermaning
en zegt hun het kwaad de rug toe te keren.
11Als zij gehoorzamen en hem zullen dienen,
leven zij tot in lengte van dagen in voorspoed,
brengen zij hun jaren door in geluk.
12Gehoorzamen zij niet,
dan zullen zij de doodsrivier oversteken;
verstoken van kennis blazen ze de laatste adem uit.
13Doortrapte schurken zijn halsstarrig,
zij roepen niet om hulp wanneer hij hen knevelt.
14Voortijdig geven ze de geest,
ze eindigen als schandjongens van de tempel.
15God redt echter de vertrapten,
door ellende, tegenspoed opent hij hun de ogen.
16Ook jou lokte hij weg van het gevaar dat je benauwde,
naar een plaats waar je vrij kon ademhalen
en je tafel met vette spijzen overladen was.
17Maar jij denkt slechts aan de veroordeling van goddelozen,
al ontkom je zelf evenmin aan een geding en vonnis.
18Pas op: laat je woede je niet meeslepen,
vertrouw niet op het losgeld dat je kunt betalen.
19Zouden je rijkdommen je vrijwaren van ellende?
Al je krachtsinspanningen en al je goud?
20Verlang niet naar de nacht
die volken plotseling wegsleurt van hun plaats.
21Hoed je voor een toevlucht tot het kwaad,
verkies dat niet, maar draag je ongeluk.
22Hoe verheven is God in zijn macht!
Is er een tweede die leert zoals hij?
23Wie kan hem zijn weg voorschrijven,
wie zal zeggen: "U hebt kwaad gedaan"?
24Bedenk dat je zijn werk moet prijzen,
dat immers door de mensen wordt bezongen,
25door iedereen bewonderd wordt,
door iedereen van ver aanschouwd.
26Zie hoe groot God is, buiten elk begrip,
het getal van zijn jaren is ontelbaar.
27Hij schept de waterdruppels op
en zeeft de regen door zijn nevels,
28dan daalt deze uit de wolken neer,
daalt neer op alle mensen.
29Wie kan de uitgestrektheid van de wolken peilen,
het donderen dat uit zijn tent komt?
30De hemel laat hij baden in zijn licht
en hij legt het diepste van de zeeën bloot.
31Zo oordeelt hij over de volken,
zo geeft hij de mensen voedsel in overvloed.
32In beide handen neemt hij schichten
die hij op hun doelwit richt.
33Donderslagen kondigen zijn komst aan,
en ook het vee voelt dat het onweer nadert.
#37
1Ja, hierdoor beeft mijn hart,
het klopt mij in de keel.
2Luister, luister naar zijn daverende stem,
naar het rommelen dat uit zijn mond komt.
3Hij laat het rollen langs de hele hemel,
zijn schichten lichten tot het einde van de aarde.
4Dan horen we zijn donder bulderen,
zo is het geluid van zijn majesteitelijke stem,
en doet hij eenmaal van zich spreken,
dan laat hij steeds meer bliksems volgen.
5God laat zijn donder wonderbaarlijk rollen,
hij doet grote dingen die wij niet bevatten.
6Hij beveelt de sneeuw: "Val op de aarde,"
hij zegt de regenvloed: "Stort neer met al je kracht."
7Hij doet de hand van de mens verstarren,
opdat ieder weet wat God vermag.
8De wilde dieren gaan naar hun holen,
ze blijven in hun leger.
9Uit zijn kamers komt de storm tevoorschijn,
de noordelijke winden voeren koude aan.
10Uit Gods adem vormt zich ijs
en de uitgestrektheid van de zee bevriest.
11Donkere wolken maakt hij zwaar van vocht,
lichtend strekt het wolkendek zich uit.
12Flitsen schieten heen en weer zoals hij het wil,
om zijn bevelen uit te voeren, waar de mens ook leeft.
13Of het nu is om de aarde te straffen
of ten teken van liefde - hij laat het gebeuren.
14Laat dit tot je doordringen, Job,
sta even stil en heb oog voor Gods wonderen.
15Weet jij hoe God ze onder zijn bevel brengt,
hoe zijn licht de wolken doorboort?
16Weet jij hoe de wolken blijven zweven,
hoe hij die alles weet zijn wonderen verricht?
17Wanneer de aarde in de zuidenwind verstart
en de hitte jou in je kleren al te machtig wordt,
18kun jij dan als hij de hemelkoepel uithameren,
die zo hard is als een gegoten spiegel?
19Vertel ons dan wat wij hem moeten zeggen;
wij kunnen onze zaak niet zelf voorleggen,
ons omringt de duisternis.
20Krijgt hij het te horen wanneer ik tot hem spreek?
Wie heeft gezegd dat woorden hem bereiken?
21Soms blijft de zon onzichtbaar,
terwijl ze achter de wolken straalt,
maar daarna komt de wind en blaast de hemel schoon.
22Uit het noorden nadert een gouden schittering;
huiveringwekkend is de luister waarin God zich hult.
23De Ontzagwekkende, die wij niet kunnen vatten,
is groot door zijn kracht en door zijn recht;
wie rechtvaardigheid tentoonspreidt onderdrukt hij niet.
24Daarom hebben de mensen ontzag voor hem;
hij ziet niet om naar wie zichzelf voor wijs houdt.'
=Gods antwoord aan Job
#38
1En de HEER antwoordde Job vanuit een storm. Hij zei:
2'Wie is het die mijn besluit bedekt
onder woorden vol onverstand?
3Sta op, Job, wapen je;
ik zal je ondervragen, zeg mij wat je weet.
4Waar was jij toen ik de aarde grondvestte?
Vertel het me, als je zoveel weet.
5Wie stelde haar grenzen vast? Jij weet dat toch?
Wie strekte het meetlint over haar uit?
6Waar zijn haar sokkels verankerd,
wie heeft haar hoeksteen gelegd,
7terwijl de morgensterren samen jubelden
en Gods zonen het uitschreeuwden van vreugde?
8En wie sloot de zee af met een deur,
toen ze uit de schoot van de aarde brak?
9Ik hulde haar in een gewaad van wolken
en omwond haar met donkere nevels.
10Ik legde haar mijn grenzen op
en sloot haar af met deur en grendelbalk,
11en zei: "Tot hiertoe en niet verder,
dit is de grens die ik je trotse golven stel."
12Heb jij ooit de morgen ontboden,
de dageraad zijn plaats gewezen,
13om de uiteinden van de aarde te pakken
en de goddelozen van haar af te schudden?
14Als klei waarin een zegel wordt gedrukt, zo krijgt de aarde vorm,
haar oppervlak wordt gedrapeerd als een kleed.
15Alleen de goddelozen blijven verstoken van het licht,
hun opgeheven arm wordt gebroken.
16Betrad jij ooit de plaats waar de zee opwelt,
heb jij over haar diepste bodem gewandeld?
17Zijn de poorten van de dood aan jou getoond,
de deuren van het diepste donker - heb je die gezien?
18Kun jij de aarde in haar volle uitgestrektheid bevatten?
Vertel het, als je het allemaal weet!
19Waar is de weg naar de oorsprong van het licht,
en de plaats van het donker - is die jou bekend,
20zodat je het naar zijn gebied kunt voeren
en het pad naar zijn huis kunt vinden?
21Jij weet dat vast, want jij werd toen geboren,
zo veel jaren liggen achter je!
22Ken je de voorraadkamers van de sneeuw,
heb je de voorraadkamers van de hagel gezien,
23die ik heb aangelegd voor tijden van nood,
voor dagen van oorlog en strijd?
24Hoe kom je op de plaats van waar het licht verspreid wordt,
van waar de oostenwind over de aarde uitwaait?
25Wie heeft de geulen gekliefd voor de stromen,
de weg voor donder en bliksem gebaand,
26zodat de regen neervalt op de onbewoonde aarde,
op de woestijn waar geen mensen leven,
27en wildernis en woestenij doordrenkt raken
en er overal jong gras opschiet?
28Heeft de regen een vader?
Wie brengt de dauwdruppels voort?
29Uit welke schoot wordt het ijs geboren,
wie baart de rijp van de hemel,
30wanneer de wateren stollen, hard als steen,
wanneer het oppervlak van de zee bevroren raakt?
31Kun jij de Plejaden aan banden leggen
of de ketenen van Orion losmaken?
32Kun jij de dierenriem op tijd laten schijnen
en de Grote Beer met haar jongen de weg wijzen?
33Ken jij de wetten van de hemel,
kun jij jouw orde aan de aarde opleggen?
34Kan jouw stem de wolken bevelen
om je met hun regenvloed te bedekken?
35Kun jij de bliksems uitsturen,
zullen ze jou zeggen: "Wij staan klaar"?
36Wie heeft de ibis zijn wijsheid gegeven,
van wie heeft de haan zijn inzicht gekregen?
37Wie is in staat om de wolken te schikken,
en de kruiken van de hemel - wie kan ze kantelen,
38zodat het stof op aarde stolt
en in kluiten samenklontert?
39Kun  jij voor de leeuw op prooi jagen
en de honger van de welpen stillen,
40wanneer ze weggedoken zitten in hun holen,
of op de loer liggen onder een dak van bladeren?
41Wie verschaft de raaf zijn voedsel,
wanneer zijn jongen God aanroepen,
wanneer ze zonder voedsel rondzwerven?
#39
1Weet  jij wanneer de berggeit moet werpen?
Ben jij getuige van de weeën van de hinde?
2Kun jij de maanden tellen dat ze moet dragen,
weet jij wanneer ze moet baren,
3wanneer ze hurkt om te jongen,
om van haar kalveren verlost te worden?
4Haar kroost wordt sterk en groeit op in het vrije veld,
dan gaat het weg en het komt niet meer terug.
5Wie heeft de wilde ezel zijn vrijheid gegeven,
wie heeft de balker van zijn banden bevrijd?
6Ik laat hem wonen in de wildernis,
de zoutvlakte is zijn domein.
7Hij spot met het lawaai van de stad,
het geschreeuw van de drijvers hoort hij niet.
8Hij stroopt de bergen af, zijn weidegronden,
hij speurt naar ieder stukje groen.
9Zou de wilde stier bereid zijn jou te dienen,
zou hij willen overnachten bij je voederbak?
10Kun jij hem met een touw voren laten trekken,
zou hij achter jou de dalgrond eggen?
11Kun je op hem vertrouwen, zo sterk als hij is,
en aan hem het werk overlaten?
12Ben jij er zeker van dat hij binnenhaalt
wat jij gezaaid hebt en het naar de dorsvloer brengt?
13Het struisvogelvrouwtje staat vrolijk te klapwieken,
maar met haar slagpennen en veren is zij nog geen ooievaar.
14Ze legt haar eieren op de grond
en laat haar legsel door het zand verwarmen;
15ze vergeet dat een voet het kan breken,
dat een wild dier het kan vertrappen.
16Ze is hard voor haar jongen, alsof ze niet van haar zijn,
onverschillig of haar moeite misschien voor niets geweest is,
17want God heeft haar elk inzicht onthouden
en haar niet met wijsheid begiftigd.
18Maar wanneer ze opspringt en wegsnelt,
lacht ze paard en ruiter uit.
19Geef jij het paard zijn kracht?
Bekleed jij zijn nek met welige manen?
20Laat jij hem voorwaarts springen als een sprinkhaan,
terwijl zijn geweldige briesen angst aanjaagt?
21Van vreugde schraapt hij de grond in het dal;
fier rukt hij uit, de strijd tegemoet.
22Hij spot met het gevaar, niets maakt hem bang;
hij deinst niet terug voor het zwaard.
23Pijlen schieten hem voorbij,
speren en lansen flitsen langs hem heen.
24Driftig stampend woelt hij de grond om,
onbeteugelbaar wanneer de hoorn eenmaal schalt.
25Bij elke stoot van de trompet roept hij "Aaah!" -
hij ruikt de oorlog van verre,
hoort het getier van de aanvoerders, de kreten.
26Is het aan jouw wijsheid te danken dat de valk opstijgt
en zijn vleugels spreidt om zuidwaarts te trekken?
27Vliegt de gier weg als jij hem beveelt,
om zijn nest hoog in de bergen te bouwen,
28op een rots waar hij woont en overnacht,
op een richel, een onbereikbare piek?
29Van daar spiedt hij naar prooi,
zijn oog speurt in de verste verten.
30Zijn jongen slurpen bloed;
waar gevallenen liggen, daar is hij.'
#40
1En  de HEER vervolgde:
2'Een mens die met de Ontzagwekkende twist - kan hij hem iets leren?
Laat hij die God terechtwijst op dit alles antwoorden!'
3En Job antwoordde de HEER:
4'Ik ben onaanzienlijk. Wat zal ik u antwoorden?
Ik leg mijn hand op mijn mond.
5Ik heb eenmaal gesproken en zeg niets meer,
tweemaal - en doe er het zwijgen toe.'
6Toen  antwoordde de HEER Job vanuit een storm:
7'Sta op, Job, wapen je;
ik zal je ondervragen, zeg mij wat je weet.
8Wil je mijn recht loochenen,
wil je mij schuldig verklaren en zelf vrijuit gaan?
9Is jouw arm zo sterk als die van God,
heb jij zo'n donderstem als hij?
10Tooi je dan met trots en waardigheid,
omkleed jezelf met eer en glorie.
11Stort je razende woede over alles uit,
zie je een hoogmoedige - verneder hem,
12zie je een hoogmoedige - buig zijn nek,
vertrap de goddelozen, waar ze ook zijn.
13Begraaf ze allemaal in het stof,
beneem hun in de onderwereld het gezicht.
14Wanneer je op eigen kracht zult winnen,
dan zal ook ik je prijzen.
15Zie het nijlpaard dat ik heb geschapen, net als jou;
het eet gras als een rund.
16Hoe krachtig zijn zijn lendenen,
hoe machtig de spieren van zijn buik!
17Hij kan zijn staart rechten als een ceder,
de pezen van zijn dijen spannen zich in bundels.
18Zijn botten zijn staven van brons,
zijn ribben stangen van ijzer.
19Hij is een van Gods eerste meesterwerken,
tegen hem trekt alleen zijn maker het zwaard.
20Zijn voedsel vindt hij in de bergen,
waar de dieren van het veld zich vermaken.
21Hij strekt zich uit onder de lotusplanten,
hij ligt verborgen tussen het riet van het moeras.
22De lotusplanten hullen hem in hun schaduw;
de wilgen van het dal beschutten hem.
23Hij slurpt een rivier leeg zonder zich te haasten;
hij blijft kalm wanneer de Jordaan zijn muil in golft.
24Wie kan oog in oog met hem staan
en een ring door zijn neus halen?
25Kun jij met een haak de krokodil op de kant trekken
en zijn tong met een touw beteugelen?
26Kun jij met een riet zijn neus doorsteken
en met een doorn zijn kaak doorboren?
27Zou hij jou bidden en smeken
en vriendelijke woorden tot je richten?
28Zou hij een verbond sluiten met jou,
zodat jij hem voortaan als knecht kunt hebben?
29Kun je met hem spelen als met een vogel,
hem aan een touw houden, voor je dochters?
30Zal het vissersgilde over zijn prijs onderhandelen
en hem tussen de kooplieden verdelen?
31Kun jij speren in zijn huid planten
en een harpoen door zijn kop steken?
32Waag het eens hem aan te raken -
weet wel: het zou je laatste strijd zijn.
#41
1De  hoop van elke aanvaller wordt beschaamd,
alleen al bij zijn aanblik wordt hij teruggeworpen.
2Wie zou het wagen om hem op te schrikken?
Wie kan aantreden om met hem te strijden?
3Wie daagt hem uit zonder daarvoor te boeten?
Niemand, hij heeft op de hele aarde zijn gelijke niet.
4Ik zal niet zwijgen over zijn machtige dijen,
over zijn geweldige krachten en fraaie gestalte.
5Wie kan zijn opperhuid afvillen?
Wie dringt door zijn dubbele pantser  heen?
6Wie heeft de kracht om zijn kaken te openen?
Schrikwekkend gapen de tanden in zijn muil.
7Zijn rug is met schilden geschubd,
ondoordringbaar verzegeld.
8Ze sluiten dicht op elkaar aan
en laten niet de minste lucht door;
9het ene kleeft vast aan het andere,
aaneengesloten en onscheidbaar.
10Wanneer hij proest, flikkert het licht,
zijn ogen schitteren als de dageraad.
11Brandende fakkels komen uit zijn bek,
vonkenregens vliegen door de lucht.
12Zijn neusgaten walmen,
als een kokende ketel of rokend riet.
13Zijn adem laat kolen ontbranden,
uit zijn bek slaat een vlam.
14Zijn nek zwelt op van kracht,
zijn muil straalt niets dan verschrikking uit.
15Zijn vlees sluit dicht om hem heen,
als om hem gegoten, onwrikbaar.
16Zijn hart is hard als een rots
en hard als de onderste maalsteen.
17Komt hij overeind, dan deinzen stortzeeën terug
en wijken brekers.
18Geen tegen hem getrokken zwaard houdt stand,
geen speer, geen lans, geen pijl.
19IJzer beschouwt hij als stro,
brons als rot hout.
20Hij slaat niet op de vlucht voor de pijl uit de boog,
slingerstenen raken hem - het zijn maar stoppels.
21Voor hem is een knuppel als stro
en hij lacht om het suizen van speren.
22Zijn onderlijf is zo scherp als een scherf;
als een dorsslede snijdt hij door de modder.
23Hij laat de diepten kolken,
de zee als een mengkroes zieden.
24Hij laat een spoor van lichten achter,
alsof de zee met zilverwitte koppen is bekroond.
25Hij heeft op de aarde zijn gelijke niet,
hij is een schepsel zonder vrees.
26Op al wat hoog is kijkt hij neer,
hij is de koning van alle trotse dieren.'
=Jobs antwoord aan God en zijn verdere lot
#42
1Nu antwoordde Job de HEER:
2'Ik weet dat niets buiten uw macht ligt
en geen enkel plan voor u onuitvoerbaar is.
3Wie was ik dat ik, door mijn onverstand, uw besluit wilde toedekken?
Werkelijk, ik sprak zonder enig begrip,
over wonderen, te groot voor mij om te bevatten.
4"Luister," zei ik, "dan zal ik spreken,
ik zal u ondervragen, zeg mij wat u weet."
5Eerder had ik slechts over u gehoord,
maar nu heb ik u met eigen ogen aanschouwd.
6Daarom herroep ik mijn woorden en buig ik mij,
zoals ik hier zit in het stof en het vuil.'
7Nadat de HEER deze woorden tot Job had gesproken, richtte hij zich tot Elifaz uit Teman: 'Ik ben in woede ontstoken tegen jou en je twee vrienden, omdat jullie niet juist over mij hebben gesproken, zoals mijn dienaar Job. 8Welnu, neem elk zeven jonge stieren en zeven rammen, ga daarmee naar mijn dienaar Job, zodat jullie een offer kunnen brengen voor jezelf. Job, mijn dienaar, zal voor jullie bidden, want ik ben alleen hem goedgezind. Dan zal ik jullie niet blootstellen aan schande, ook al hebben jullie niet juist over mij gesproken, zoals mijn dienaar Job.' 9En Elifaz uit Teman, Bildad uit Suach en Sofar uit Naäma deden zoals de HEER had gezegd en de HEER was Job goedgezind. 10Nadat Job voor zijn vrienden had gebeden, bracht de HEER een keer in het lot van Job en hij gaf hem het dubbele van wat hij eerder bezat.
11Al zijn broers en al zijn zusters, en iedereen die hem van vroeger kende, kwamen naar zijn huis om samen met hem te eten; ze schudden hun hoofd en troostten hem, omdat de HEER zoveel rampspoed over hem had uitgestort. En elk van hen gaf hem een geldstuk en een gouden ring. 12De HEER zegende Job in zijn latere leven nog meer dan in zijn vroegere, en zo kreeg Job veertienduizend schapen en geiten, zesduizend kamelen, duizend span runderen en duizend ezelinnen. 13Ook kreeg hij zeven zonen en drie dochters. 14De eerste dochter noemde hij Jemima, de tweede Kesia en de derde Keren-Happuch. 15In het hele land waren geen mooiere vrouwen dan de dochters van Job. En hun vader gaf aan hen een even groot erfdeel als aan hun broers. 16Hierna leefde Job nog honderdveertig jaar en hij zag zijn kinderen en de kinderen van zijn kinderen opgroeien, tot in het vierde geslacht. 17En toen stierf Job, oud en verzadigd van het leven.
