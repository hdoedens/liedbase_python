
=Bedreigingen tegen Jeruzalem en Juda
#1
1Het woord des Heeren, dat geschied is tot Zefánja, de zoon van Kuschi, de zoon van Gedálja, de zoon van Amárja, de zoon van Hizkía; in de dagen van Josía, de zoon van Amon, de koning van Juda.
2Ik zal volkomen alles wegrapen uit dit land, spreekt de Heere.
3Ik zal wegrapen mensen en beesten; Ik zal wegrapen de vogelen des hemels, en de vissen der zee, en de ergernissen met de goddelozen; ja, Ik zal de mensen uit dit land uitroeien, spreekt de Heere.
4En Ik zal Mijn hand uitstrekken tegen Juda, en tegen alle inwoners van Jeruzalem; en Ik zal uit deze plaats uitroeien het overblijfsel van Baäl, en de naam van de Chemárim  met de priesters;
5En die zich neerbuigen op de daken voor het heer des hemels, en die zich neerbuigende zweren bij de Heere, en zweren bij Malcham;
6En die terugkeren van achter de Heere; en die de Heere niet zoeken, en naar Hem niet vragen.
7Zwijgt voor het aangezicht van de Heere Heere; want de dag des Heeren is nabij; want de Heere heeft een slachtoffer bereid, Hij heeft Zijn genodigden geheiligd.
8En het zal geschieden in de dag van het slachtoffer des Heeren, dat Ik bezoeking zal doen over de vorsten, en over de kinderen des konings, en over allen, die zich kleden met vreemde kleding.
9Ook zal Ik te dien dage bezoeking doen over al wie over de dorpel springt; die het huis van hun heren vullen met geweld en bedrog.
10En er zal te dien dage, spreekt de Heere, een stem van gekrijt zijn van de Vispoort af, en een gehuil van het tweede gedeelte, en een grote breuk van de heuvels af.
11Huilt, gij inwoners der laagte! Want al het volk van koophandel is uitgehouwen, al de gelddragers zijn uitgeroeid.
12En het zal geschieden te dien tijde, Ik zal Jeruzalem met lantarens doorzoeken; en Ik zal bezoeking doen over de mannen, die stijf geworden zijn op hun droesem, die in hun hart zeggen: De Heere doet geen goed, en Hij doet geen kwaad.
13Daarom zal hun vermogen tot een roof worden, en hun huizen tot verwoesting; zij bouwen wel huizen, maar zij zullen ze niet bewonen; en zij planten wijngaarden, maar zij zullen de wijn daarvan niet drinken.
=De dag des Heeren
14De grote dag des Heeren is nabij; hij is nabij, en zeer haastende; de stem van de dag des Heeren; de held zal aldaar bitter schreeuwen.
15Die dag zal een dag der verbolgenheid zijn; een dag der benauwdheid en van angst, een dag der woestheid en verwoesting, een dag der duisternis en der donkerheid, een dag der wolk en der dikke donkerheid;
16Een dag der bazuin en des geklanks tegen de vaste steden en tegen de hoge hoeken.
17En Ik zal de mensen bang maken, dat zij zullen gaan als de blinden; want zij hebben tegen de Heere gezondigd; en hun bloed zal vergoten worden als stof, en hun vlees zal worden als drek.
18Noch hun zilver, noch hun goud zal hen kunnen redden ten dage van de verbolgenheid des Heeren; maar door het vuur van Zijn ijver zal dit ganse land verteerd worden; want Hij zal een voleinding maken, gewis, een haastige, met al de inwoners van dit land.
=Bedreigingen tegen verschillende volken
#2
1Doorzoek u zelf nauw, ja, doorzoek nauw, gij volk, dat met geen lust bevangen wordt!
2Eer het besluit bare (gelijk kaf gaat de dag voorbij), terwijl de hittigheid van de toorn des Heeren over u nog niet komt; terwijl de dag van de toorn des Heeren over u nog niet komt.
3Zoekt de Heere, alle gij zachtmoedigen des lands, die Zijn recht werken! Zoekt gerechtigheid, zoekt zachtmoedigheid, misschien zult gij verborgen worden in de dag van de toorn des Heeren.
4Want Gaza zal verlaten wezen, en Askelon zal ter verwoesting wezen; Asdod zal men in de middag verdrijven, en Ekron zal uitgeworteld worden.
5Wee de inwoners van de landstreek der zee, het volk der Kerétieten! Het woord des Heeren zal tegen u zijn, gij Kanaän, land der Filistijnen! en Ik zal u verdelgen, dat er geen inwoner zal zijn.
6En de landstreek der zee zal wezen tot hutten, uitgegraven putten der herders, en omheiningen der kudden.
7En de landstreek zal wezen voor het overblijfsel van het huis van Juda, dat zij daarin weiden; des avonds zullen zij in de huizen van Askelon legeren, als de Heere, hun God, hen zal bezocht, en hun gevangenis zal gewend hebben.
8Ik heb de beschimping van Moab gehoord, en de scheldwoorden van de kinderen Ammons, waarmee zij Mijn volk beschimpt hebben, en zich hebben groot gemaakt tegen zijn gebied.
9Daarom, zo waarachtig als Ik leef, spreekt de Heere der heerscharen, de God Israëls: Moab zal voorzeker zijn als Sódom, en de kinderen Ammons als Gomórra, een netelheide, en een zoutgroeve, en een verwoesting tot in eeuwigheid! De overigen van Mijn volk zullen ze beroven, en het overige van Mijn volk zal ze erfelijk bezitten.
10Dat zullen zij hebben in plaats van hun hoogmoed; want zij hebben beschimpt, en hebben zich groot gemaakt tegen het volk van de Heere der heerscharen.
11Vreselijk zal de Heere tegen hen wezen, want Hij zal al de goden der aarde doen uitteren; en een ieder uit zijn plaats zal Hem aanbidden, al de eilanden der heidenen.
12Ook gij, Moren! zult de verslagenen van Mijn zwaard zijn.
13Hij zal ook Zijn hand uitstrekken tegen het Noorden, en Hij zal Assur verdelgen; en Hij zal Ninevé stellen tot een verwoesting, droog als een woestijn.
14En in het midden daarvan zullen de kudden legeren, al het gedierte der volken; ook de roerdomp, ook de nachtuil zullen op zijn granaatappelen vernachten; een stem zal in het venster zingen, verwoesting zal in de dorpel zijn, als Hij zijn cederwerk zal ontbloot hebben.
15Dit is die stad, die opspringt van vreugde, die zeker woont, die in haar hart zegt: Ik ben het, en buiten mij is geen meer; hoe is zij geworden tot woestheid, een rustplaats van het gedierte! Een ieder, die daardoor trekt, zal ze aanfluiten, hij zal zijn hand bewegen.
=Het oordeel over Jeruzalem
#3
1Wee de ijselijke, en de bevlekte, de verdrukkende stad!
2Zij hoort naar de stem niet; zij neemt de tucht niet aan; zij vertrouwt niet op de Heere; tot haar God nadert zij niet.
3Haar vorsten zijn brullende leeuwen in het midden van haar; haar rechters zijn avondwolven, die de beenderen niet breken tot aan de morgen.
4Haar profeten zijn lichtvaardig, gans trouweloze mannen; haar priesters verontreinigen het heilige, zij doen de wet geweld aan.
5De rechtvaardige Heere is in het midden van haar, Hij doet geen onrecht; elke morgen geeft Hij Zijn recht in het licht, er ontbreekt niet; doch de verkeerde weet van geen schaamte.
6Ik heb de heidenen uitgeroeid, hun hoeken zijn verwoest, Ik heb hun straten eenzaam gemaakt, dat niemand daardoor gaat; hun steden zijn verstoord, zodat er niemand is, dat er geen inwoner is.
7Ik zeide: Immers zult gij Mij vrezen, gij zult de tucht aannemen, opdat haar woning niet uitgeroeid zou worden; al wat Ik haar bezocht heb, waarlijk, zij hebben zich vroeg opgemaakt, zij hebben al hun handelingen verdorven.
8Daarom verwacht Mij, spreekt de Heere, ten dage als Ik Mij opmaak tot de roof; want Mijn oordeel is, de heidenen te verzamelen, de koninkrijken te vergaderen, om over hen Mijn gramschap, de ganse hittigheid van Mijn toorn uit te storten, want dit ganse land zal door het vuur van Mijn ijver verteerd worden.
9Gewis, dan zal Ik tot de volken een reine spraak wenden; opdat zij allen de Naam des Heeren aanroepen, opdat zij Hem dienen met een eenparige schouder.
10Van de zijden der rivieren der Moren zullen Mijn ernstige aanbidders, met de dochter van Mijn verstrooiden, Mijn offeranden brengen.
11Te dien dage zult gij niet beschaamd wezen vanwege al uw handelingen, waarmee gij tegen Mij overtreden hebt; want alsdan zal Ik uit het midden van u wegnemen, die van vreugde opspringen over uw hovaardij, en gij zult u voortaan niet meer verheffen om Mijn heilige berg.
12Maar Ik zal in het midden van u doen overblijven een ellendig en arm volk; die zullen op de Naam des Heeren betrouwen.
13De overgeblevenen van Israël zullen geen onrecht doen, noch leugen spreken, en in hun mond zal geen bedriegelijke tong gevonden worden; maar zij zullen weiden en neerliggen, en niemand zal hen verschrikken.
14Zing vrolijk, gij dochter Sions, juich, Israël; wees blijde, en spring op van vreugde van ganser harte, gij dochter Jeruzalems!
15De Heere heeft uw oordelen weggenomen, Hij heeft uw vijand weggevaagd; de Koning Israëls, de Heere, is in het midden van u, gij zult geen kwaad meer zien.
16Te dien dage zal tot Jeruzalem gezegd worden: Vrees niet, o Sion! laat uw handen niet slap worden.
17De Heere, uw God, is in het midden van u, een Held, Die verlossen zal; Hij zal over u vrolijk zijn met blijdschap, Hij zal zwijgen in Zijn liefde, Hij zal Zich over u verheugen met gejuich.
18De bedroefden, om de bijeenkomst, zal Ik verzamelen, zij zijn uit u; de schimping is een last op haar.
19Ziet, Ik zal te dien tijde al uw verdrukkers verdelgen; en Ik zal de hinkenden behoeden, en de uitgestotenen verzamelen; en Ik zal ze stellen tot een lof, en tot een naam, in het ganse land, waar zij beschaamd zijn geweest.
20In die tijd zal Ik u herwaarts brengen, ten tijde namelijk, als Ik u verzamelen zal; voorzeker Ik zal u zetten tot een naam en tot een lof, onder alle volken der aarde, als Ik uw gevangenissen voor uw ogen wenden zal, zegt de Heere.
