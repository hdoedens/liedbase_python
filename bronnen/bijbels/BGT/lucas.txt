
#1
1-4Geachte Theofilus,
Ik schrijf dit boek voor u. Zo kunt u zelf lezen dat het waar is wat ze u verteld hebben. Het boek gaat over Jezus, en over alles wat er met hem gebeurd is. We kennen de verhalen dankzij de mensen die erbij waren. Zij hebben het goede nieuws doorverteld.
Ik heb besloten om alle gebeurtenissen op te schrijven. Er zijn al eerder boeken geschreven over Jezus, maar ik heb alles precies uitgezocht. En ik begin bij het begin.5Toen Herodes koning was van Judea, was er een priester die Zacharias heette. Hij hoorde bij de priestergroep van Abia. Zijn vrouw heette Elisabet. Ook zij kwam uit een familie van priesters. 6Zacharias en Elisabet waren eerlijke mensen die zich heel precies hielden aan alle wetten van God. 7Ze waren al oud. En ze hadden geen kinderen, omdat Elisabet die niet kon krijgen.
=Zacharias brengt een offer
8Op een keer was de priestergroep van Zacharias aan de beurt om in de tempel te werken. 9De priesters gingen met elkaar loten om te bepalen wie het offer moest brengen. Zo deden ze dat altijd. Het lot wees Zacharias aan, en hij ging de heilige zaal van de tempel binnen.
10Terwijl Zacharias het offer bracht, stonden er buiten veel mensen te bidden.
=Zacharias krijgt een boodschap
11-12Opeens zag Zacharias een engel van de Heer. De engel stond aan de rechterkant van het altaar. Zacharias schrok en werd bang. 13Maar de engel zei: 'Je hoeft niet bang te zijn, Zacharias. God heeft naar je gebed geluisterd. Je vrouw Elisabet zal een zoon krijgen. Je moet hem Johannes noemen. 14Je zult blij en gelukkig zijn, en zijn geboorte zal veel mensen blij maken. 15Want hij zal een belangrijke dienaar van God zijn. Daarom zal hij geen wijn of bier drinken. En al voor zijn geboorte zal de heilige Geest in hem zijn.
16Johannes zal ervoor zorgen dat veel Israëlieten God weer gaan gehoorzamen. 17En hij zal in alles wat hij doet en zegt, lijken op de profeet Elia. Johannes zal komen voordat de Heer komt. Hij zal zorgen dat ouders en kinderen weer goed met elkaar omgaan. En hij zal slechte mensen leren om goed te leven. Zo zal hij het volk van Israël klaarmaken voor de komst van de Heer.'
=Zacharias kan niet meer praten
18Zacharias zei tegen de engel: 'Hoe weet ik of dat waar is? Ik ben al oud, en mijn vrouw ook.' 19Toen zei de engel: 'Ik ben de engel Gabriël. Ik ben altijd dicht bij God. En nu heeft God mij gestuurd om je dit goede nieuws te vertellen. 20Maar jij gelooft niet wat ik je verteld heb. Daarom zul je niet meer kunnen praten tot de dag dat het gaat gebeuren.'
21Buiten stonden de mensen op Zacharias te wachten. Ze vonden dat hij heel lang in de tempel bleef. 22Eindelijk kwam Zacharias naar buiten. Maar hij kon niet meer praten. Hij kon alleen maar gebaren maken met zijn handen. Toen begrepen de mensen dat hij in de tempel iets bijzonders meegemaakt had.
=Elisabet wordt zwanger
23Toen Zacharias klaar was met zijn werk in de tempel, ging hij naar huis. 24Kort daarna werd Elisabet zwanger. Vijf maanden lang bleef ze binnen. Ze zei: 25'De mensen vonden mij niets waard omdat ik geen kinderen kon krijgen. Maar de Heer heeft ervoor gezorgd dat ik zwanger geworden ben. De Heer is goed voor mij!'
=Maria krijgt een boodschap
26God stuurde de engel Gabriël naar Nazaret, een stad in Galilea. Elisabet was toen zes maanden zwanger. 27-28De engel ging naar Maria, een jonge vrouw die zou gaan trouwen met Jozef. Jozef kwam uit de familie van koning David.
De engel zei tegen Maria: 'Ik groet je, Maria. God heeft jou uitgekozen. Hij zal bij je zijn.'29Maria schrok van de woorden van de engel. Ze vroeg zich af wat hij bedoelde.
30Toen zei de engel tegen Maria: 'Je hoeft niet bang te zijn, Maria. God heeft je uitgekozen voor iets moois. 31Je zult zwanger worden en een zoon krijgen. Je moet hem Jezus noemen. 32-33Jezus zal heel belangrijk zijn, hij zal Zoon van de allerhoogste God genoemd worden. En God, de Heer, zal hem koning maken, net zoals zijn voorvader David dat was. Jezus zal voor altijd koning van Israël zijn. Aan zijn macht komt geen einde.'
=Maria is verbaasd
34Maria zei tegen de engel: 'Maar ik slaap nog niet met een man. Hoe kan ik dan zwanger worden?' 35De engel antwoordde: 'De heilige Geest zal bij je komen. En door de kracht van de allerhoogste God zul je zwanger worden. Daarom zal jouw kind bij God horen, en zal hij Zoon van God genoemd worden.
36Ook je familielid Elisabet krijgt een zoon. Iedereen dacht dat zij geen kinderen kon krijgen. Maar nu is ze al zes maanden zwanger, terwijl ze toch al oud is. 37Voor God is alles mogelijk!' 38Maria zei: 'Ik wil God dienen. Laat er met mij gebeuren wat u gezegd hebt.'
Toen ging de engel weg.39Maria ging snel op reis. Ze ging naar het bergland van Judea, naar de stad waar Zacharias en Elisabet woonden. 40Ze ging hun huis binnen en groette Elisabet.
41-42Toen Elisabet de stem van Maria hoorde, trappelde het kind in haar buik. De heilige Geest kwam in Elisabet, en zij riep naar Maria: 'Jij bent gezegend, meer dan alle andere vrouwen! En ook het kind dat je krijgt, zal gezegend zijn!'
43Elisabet zei verder: 'De moeder van de Heer is bij mij op bezoek. Wat een eer! 44Toen ik je stem hoorde, voelde ik het kind in mijn buik. Het trappelde van vreugde. 45Jij bent gezegend, Maria. Want jij geloofde dat God zou doen wat de engel je vertelde.'
=Maria dankt God in een lied
46Toen zei Maria:
'Ik geef alle eer aan God.
47Ik juich voor hem,
hij is mijn redder.
48Hij koos mij uit,
mij, een heel gewoon meisje.
Nu zal iedereen over mij zeggen:
'Zij is gezegend.'
49Want God, die machtig is en heilig,
heeft iets geweldigs met mij gedaan.
50Aan mensen die naar hem luisteren,
geeft hij zijn liefde, nu en altijd.
51God heeft zijn kracht laten zien:
Trotse mensen jaagt hij weg,
52en koningen pakt hij hun macht af.
Maar gewone mensen maakt hij belangrijk.
53Arme mensen geeft hij veel,
maar rijke mensen krijgen niets.
54God is zijn liefde voor Israël niet vergeten.
Daarom helpt hij zijn volk.
55Dat had hij al beloofd aan onze voorouders,
aan Abraham en aan iedereen die na hem kwam.'
56Maria bleef drie maanden bij Elisabet. Daarna ging ze terug naar huis.
=De geboorte van Johannes
57Toen kwam het moment dat Elisabets kind geboren werd. Ze kreeg een zoon. 58Haar buren en familie hoorden het nieuws. Ze waren blij en zeiden tegen elkaar: 'Wat is God goed geweest voor Elisabet!'
59Een week later werd het kind besneden. De mensen die erbij waren, wilden hem Zacharias noemen. Want dat was de naam van zijn vader. 60Maar Elisabet zei: 'Nee, hij moet Johannes heten.'
61De mensen zeiden: 'Johannes? Maar zo heet niemand in jullie familie!' 62Met gebaren vroegen ze aan Zacharias hoe hij het kind wilde noemen. 63Toen pakte Zacharias een schrijfbordje en schreef daarop: 'Het kind heet Johannes.' Iedereen was verbaasd. 64Meteen daarna kon Zacharias weer praten, en hij dankte God.
65Alle mensen die in de buurt woonden, waren diep onder de indruk. En in heel het bergland van Judea vertelden de mensen elkaar wat er gebeurd was. 66De mensen dachten: Hoe zal het verdergaan met dit kind? Want het was duidelijk dat God een bijzonder plan met hem had.
=Zacharias dankt God in een lied
67Toen kwam de heilige Geest in Zacharias. Hij liet Zacharias het volgende zeggen:
68'Alle eer aan de Heer, de God van Israël!
Hij is gekomen om zijn volk te bevrijden.
69Hij heeft ons een machtige redder gegeven,
uit de familie van koning David.
70-71Lang geleden heeft God al beloofd:
'Ik zal jullie redden van je vijanden
en van iedereen die jullie haat.'
Dat hebben de profeten gezegd tegen onze voorouders.
72Zo toonde God aan hen zijn liefde,
hij is zijn heilige belofte niet vergeten.
73-75God beloofde aan Abraham, onze voorvader,
dat hij ons zou redden van onze vijanden.
Hij wil dat we hem trouw dienen, met heel ons hart,
zonder bang te zijn.
We mogen bij hem zijn, ons leven lang.
76En jij, Johannes, bent straks een profeet
van de allerhoogste God.
Want jij zult de weg klaarmaken,
zodat de Heer kan komen.
77Jij zult de mensen vertellen
dat ze gered kunnen worden.
Want God wil hun fouten vergeven.
78Omdat God zo veel van ons houdt,
zal hij het hemelse licht naar ons sturen.
79Dat licht zal schijnen op iedereen
die leeft in het donker, in de schaduw van de dood.
Dat licht zal ons de weg wijzen naar vrede.'
80Johannes groeide op, en de heilige Geest maakte hem sterk. Hij leefde in de woestijn, totdat hij begon met de taak die God hem gegeven had.
=De geboorte van Jezus
=Jozef en Maria gaan naar Betlehem
#2
1In die tijd werd er een bevel van keizer Augustus bekendgemaakt. Hij wilde alle inwoners van het Romeinse rijk laten tellen. 2Het was de eerste keer dat dit gebeurde. Het was in de tijd dat Quirinius de provincie Syrië bestuurde. 3Iedereen moest geteld worden in de plaats waar zijn familie vandaan kwam. Daarom gingen alle mensen op reis.
4-5Ook Jozef moest op reis. Hij ging van Nazaret in Galilea naar Betlehem in Judea. Want hij kwam uit de familie van David, en David kwam uit Betlehem. Jozef ging samen met Maria naar Betlehem. Maria zou met Jozef gaan trouwen, en ze was zwanger.
=Jezus wordt geboren
6Toen Jozef en Maria in Betlehem waren, werd het kind geboren. 7Het was Maria's eerste kind, een jongen. Maria wikkelde hem in een doek, en legde hem in een voerbak voor de dieren. Want er was voor hen nergens plaats om te slapen.
=Herders horen het goede nieuws
8Die nacht waren er herders in de buurt van Betlehem. Ze pasten buiten op hun schapen.
9Opeens stond er een engel tussen de herders, en het licht van God straalde om hen heen. De herders werden bang. 10Maar de engel zei: 'Jullie hoeven niet bang te zijn, want ik breng jullie goed nieuws. Het hele volk zal daar blij mee zijn. 11Vandaag is jullie redder geboren: Christus, de Heer. Hij is geboren in Betlehem, de stad van David. 12En zo kunnen jullie hem herkennen: het kind ligt in een voerbak en is in een doek gewikkeld.'
13En plotseling was er bij de engel een hele groep engelen. Ze eerden God en zeiden: 14'Alle eer aan God in de hemel. En vrede op aarde voor de mensen van wie God houdt.'
=De herders gaan naar Betlehem
15Daarna gingen de engelen terug naar de hemel. De herders zeiden tegen elkaar: 'Kom, we gaan naar Betlehem. Want God heeft ons verteld wat er gebeurd is. Laten we gaan kijken.'
16Ze gingen meteen naar Betlehem. Daar vonden ze Maria en Jozef, en in een voerbak lag het kind. 17Toen de herders het kind zagen, vertelden ze wat de engel over hem gezegd had. 18Iedereen die het hoorde, was verbaasd over het verhaal van de herders. 19Maria probeerde te begrijpen wat het betekende. Ze bleef nadenken over wat de herders gezegd hadden.
20De herders gingen terug naar hun schapen. Ze eerden God en dankten hem voor alles wat ze gezien en gehoord hadden. Want alles was precies zoals de engel gezegd had.
21Een week later werd het kind besneden. Maria en Jozef noemden hem Jezus. Dat was de naam die de engel genoemd had, nog voordat Maria zwanger was.
=Jezus wordt naar de tempel gebracht
22Jozef en Maria namen Jezus mee naar de tempel in Jeruzalem. Het was veertig dagen na de bevalling. Want zo lang duurt het voordat een vrouw na een bevalling weer rein is. Dat staat in de wet van Mozes.
Jozef en Maria brachten Jezus naar de tempel om hem aan God te laten zien.23Want in de wet van God staat: «Elk eerste kind dat een jongen is, is voor God.» 24Ook brachten ze een offer aan God. Want in de wet staat: «Breng als offer twee tortelduiven of twee gewone jonge duiven.»
=Simeon ziet Jezus
25In Jeruzalem woonde een man die Simeon heette. Simeon was goed en eerlijk, en trouw aan God. Hij wachtte zijn hele leven al op de redding van Israël. De heilige Geest was in Simeon, 26en die had hem verteld: 'Voordat je sterft, zul je de messias zien die God beloofd heeft.'
27De heilige Geest stuurde Simeon naar de tempel. Op hetzelfde moment kwamen ook Jozef en Maria naar de tempel. Zij brachten Jezus daarheen om alles te doen wat verplicht was volgens de wet.
28Toen Simeon het kind zag, nam hij het in zijn armen en dankte God. Hij zei:
29'Heer, ik ben uw dienaar.
Nu kan ik rustig sterven,
zoals u mij beloofd hebt.
30Want nu heb ik zelf de redder gezien.
31U hebt hem gestuurd om alle volken te redden.
32Hij is het licht,
hij wijst de volken de weg naar u.
Hij is de held van uw volk Israël.'
=Simeon spreekt over de toekomst
33Die dingen zei Simeon over Jezus. Jozef en Maria waren erg verbaasd. 34Toen zegende Simeon hen, en hij zei tegen Maria: 'Jouw zoon is een teken van de dingen die in Israël gaan gebeuren. Veel mensen zullen door hem nieuw leven krijgen. Maar anderen zullen zich tegen hem verzetten. Die mensen zullen niet gered worden.'
35Simeon zei ook: 'Maria, jij zult veel verdriet en pijn hebben om je zoon. Maar al die dingen moeten gebeuren. Want zo wordt duidelijk hoe de mensen van binnen echt zijn.'
=Hanna spreekt ook over Jezus
36De profetes Hanna was ook in de tempel. Ze was een dochter van Fanuel, uit de stam Aser. Hanna was heel oud. Ze was vroeger zeven jaar getrouwd geweest, 37en nu was ze al 84 jaar weduwe. Hanna was altijd in de tempel. Daar eerde ze God dag en nacht, door te bidden en te vasten.
38Terwijl Simeon sprak, kwam Hanna erbij staan. Ze dankte God voor alles wat hij gedaan had. Daarna begon ze te vertellen over Jezus. Ze sprak tegen alle mensen die hoopten op de bevrijding van Jeruzalem.
39Jozef en Maria deden alles wat verplicht was volgens de wet van God. Daarna gingen ze terug naar huis, naar Nazaret in Galilea.
40Jezus groeide op. Hij werd sterk en wijs, en God was bij hem met zijn liefde.
=Jezus gaat mee naar Jeruzalem
41Elk jaar gingen Jozef en Maria naar Jeruzalem om het Joodse Paasfeest te vieren. 42-43Op een keer ging Jezus met zijn ouders mee. Hij was toen twaalf jaar.
Na het feest gingen Jozef en Maria naar huis. Maar Jezus bleef in Jeruzalem, zonder dat zijn ouders dat wisten.44-45Ze dachten dat hun zoon met familie of vrienden meeliep. Pas 's avonds gingen ze hem zoeken. Maar ze konden hem nergens vinden. Toen gingen Jozef en Maria terug naar Jeruzalem, om Jezus daar te zoeken.
=Jezus is in de tempel
46Jozef en Maria vonden Jezus na drie dagen. Hij zat in de tempel bij de leraren die daar waren. Hij luisterde naar hen en stelde vragen. 47Iedereen die hem hoorde praten, was verbaasd. Want hij zei heel verstandige dingen.
48Toen zijn ouders Jezus vonden, waren ze onder de indruk. Maria zei: 'Jongen, waarom heb je dat gedaan? Je vader en ik waren ongerust. We hebben je overal gezocht.' 49Jezus antwoordde: 'Waarom hebben jullie mij gezocht? Ik moet doen wat mijn Vader bepaald heeft. Dat weten jullie toch?' 50Maar Jozef en Maria begrepen niet wat hij bedoelde.
51Toen ging Jezus met zijn ouders mee terug naar Nazaret, en hij was hun gehoorzaam. Toch bleef zijn moeder nadenken over alles wat er gebeurd was.
52Jezus groeide op, en hij werd steeds wijzer. God hield van hem, en de mensen ook.
=Johannes de Doper
=Johannes begint met zijn werk
#3
1Het was het vijftiende jaar van de regering van keizer Tiberius. Pontius Pilatus bestuurde de provincie Judea. Herodes was koning van Galilea, en zijn broer Filippus was koning van de gebieden Iturea en Trachonitis. En Lysanias was koning van Abilene. 2Annas en Kajafas waren hogepriester. In dat jaar werd Johannes, de zoon van Zacharias, door God geroepen. Johannes leefde in de woestijn.
3Toen ging Johannes naar het gebied bij de Jordaan. Daar zei hij tegen de mensen: 'Begin een nieuw leven en laat je dopen! Dan zal God je zonden vergeven.'
4In het boek van de profeet Jesaja staat al over Johannes geschreven: «Hij roept in de woestijn: Opzij voor de Heer! Maak de weg klaar voor de Heer! 5Maak de weg recht, zonder bochten. Maak de weg vlak, haal alle bergen en dalen weg. 6Dan zal iedereen zien dat God redding brengt.»
=Johannes geeft een waarschuwing
7Er kwamen heel veel mensen naar Johannes om gedoopt te worden. Johannes zei tegen hen: 'Stelletje slangen! Jullie denken dat je slim genoeg bent om te ontsnappen aan Gods straf. 8-9Jullie zeggen: 'We horen toch bij het volk van Abraham?'
Maar luister naar mijn woorden: God kan van de stenen die hier liggen een nieuw volk van Abraham maken. Laat eerst maar eens zien dat jullie je leven echt willen veranderen! Jullie moeten goede dingen doen. Dan zullen jullie lijken op een boom met goede vruchten. Want God zal alle bomen zonder goede vruchten omhakken en in het vuur gooien. De bijl ligt al klaar.'10De mensen vroegen aan Johannes: 'Wat moeten we doen om goed te leven?' 11Hij antwoordde: 'Stel dat je twee hemden hebt. Geef er dan één aan iemand die helemaal geen hemd heeft. En deel je eten met mensen die honger hebben.'
12Er kwamen ook tollenaars die gedoopt wilden worden. Ook zij vroegen aan Johannes: 'Meester, wat moeten we doen om goed te leven?' 13Tegen hen zei Johannes: 'Laat de mensen niet te veel betalen.' 14Daarna vroegen een paar soldaten: 'En wat moeten wij doen?' Johannes zei: 'Wees tevreden met je loon. Pak van niemand geld af.'
=Johannes vertelt dat Jezus zal komen
15De mensen verwachtten veel van Johannes. Ze dachten: Misschien is hij wel de messias!
16Maar Johannes zei: 'Ik doop jullie met water. Maar na mij komt iemand die veel machtiger is dan ik. Ik ben niet eens goed genoeg om zijn schoenen uit te trekken. Hij zal jullie dopen met het vuur van de heilige Geest. 17Hij lijkt op een boer die het koren van zijn akker haalt. De boer bewaart het graan in zijn schuur. Maar het stro dat overblijft, steekt hij in brand. Net zo zal de man die na mij komt, het goede bewaren. Maar het slechte zal hij verbranden, met vuur dat nooit uitgaat.'
18Johannes zei dit soort dingen om de mensen te waarschuwen. Op die manier vertelde hij het goede nieuws.
=Johannes wordt gevangengenomen
19-20Koning Herodes leefde samen met Herodias, de vrouw van zijn broer. En de koning deed nog veel meer slechte dingen. Johannes zei telkens tegen de koning: 'U doet verkeerde dingen.' Daarom liet de koning hem in de gevangenis opsluiten. Dat maakte de koning nog schuldiger.
=Jezus wordt gedoopt
21Het hele volk liet zich dopen. Ook Jezus werd gedoopt. Toen hij na de doop aan het bidden was, ging de hemel open. 22Uit de hemel kwam de heilige Geest naar Jezus toe, in de vorm van een duif. En Gods stem klonk uit de hemel: 'Jij alleen bent mijn Zoon. Mijn liefde voor jou is groot.'
=De voorouders van Jezus
23-38Jezus begon zijn werk toen hij ongeveer dertig jaar oud was. De mensen dachten dat hij de zoon van Jozef was.
De voorouders van Jozef waren: Eli, Mattat, Levi, Melchi, Jannai, Josef, Mattatias, Amos, Naüm, Hesli, Naggai, Maät, Mattatias, Semeïn, Josech, Joda, Joanan, Resa, Zerubbabel, Sealtiël, Neri, Melchi, Addi, Kosam, Elmadan, Er, Jozua, Eliëzer, Jorim, Mattat, Levi, Simeon, Juda, Josef, Jonan, Eljakim, Melea, Menna, Mattatta, Natan, David, Isaï, Obed, Boaz, Selach, Nachson, Amminadab, Admin, Arni, Chesron, Peres, Juda, Jakob, Isaak, Abraham, Terach, Nachor, Serug, Reü, Peleg, Eber, Selach, Kenan, Arpachsad, Sem, Noach, Lamech, Metuselach, Henoch, Jered, Mahalalel, Kenan, Enos, Set en Adam. Adam was de zoon van God.
=Jezus begint met zijn werk
=De duivel wil Jezus laten zondigen
#4
1De heilige Geest was in Jezus gekomen. Hij liet Jezus naar de woestijn gaan, weg van de Jordaan. 2In de woestijn probeerde de duivel om Jezus te laten zondigen.
Veertig dagen lang at Jezus niets. Toen de veertig dagen voorbij waren, had hij erge honger.3Toen zei de duivel: 'Jij bent toch de Zoon van God? Zeg dan tegen deze steen dat hij in een brood moet veranderen!' 4Maar Jezus antwoordde: 'In de heilige boeken staat: «Alleen van brood kan een mens niet leven.»'
5Toen bracht de duivel Jezus naar een berg. En in één tel liet hij hem alle koninkrijken van de wereld zien. 6De duivel zei: 'Ik geef deze landen en al hun rijkdom aan jou. Want ik ben er de baas over, en ik kan ze geven aan wie ik wil. 7Je hoeft alleen maar te knielen en mij te eren, dan is alles van jou.' 8Maar Jezus antwoordde: 'In de heilige boeken staat: «Kniel alleen voor de Heer, je God, en vereer alleen hem.»'
9Daarna nam de duivel Jezus mee naar Jeruzalem. Hij bracht hem naar het dak van de tempel, en zei: 'Jij bent toch de Zoon van God? Spring dan naar beneden! 10Want in de heilige boeken staat: «God geeft zijn engelen de opdracht om je te beschermen.» 11En er staat: «De engelen zullen je opvangen. Je zult je voet niet stoten tegen een steen.»' 12Maar Jezus antwoordde: 'In de heilige boeken staat ook: «Je mag de Heer, je God, niet uitdagen om zijn macht te bewijzen.»'
13Op al die manieren probeerde de duivel om Jezus te laten zondigen. Maar het lukte hem niet. Daarna liet hij Jezus een tijd met rust.
=Jezus vertelt het goede nieuws in Nazaret
14-15De kracht van de heilige Geest was nu in Jezus, en hij ging terug naar Galilea. Daar gaf hij uitleg over God in de synagogen. Het nieuws over Jezus werd overal in de omgeving bekend, en iedereen bewonderde hem.
16-17Jezus ging ook naar Nazaret, de stad waar hij opgegroeid was. Op sabbat ging hij zoals altijd naar de synagoge. Toen hij opstond om voor te lezen, gaf een dienaar hem het boek van de profeet Jesaja. Jezus opende het boek en zocht naar het stuk dat hij wilde voorlezen. Hij las: 18«God heeft mij uitgekozen. Daarom is zijn Geest bij mij. God heeft mij gestuurd om aan arme mensen het goede nieuws te vertellen. En om tegen gevangenen te zeggen dat ze weer vrij zijn. Om blinden te vertellen dat ze weer zullen zien. En om mensen die het moeilijk hebben, te helpen. 19Ik maak bekend: Er begint een nieuwe tijd.»
=Jezus legt de woorden van Jesaja uit
20Toen deed Jezus het boek dicht. Hij gaf het aan de dienaar terug en ging zitten. Iedereen in de synagoge keek naar hem. 21En Jezus zei: 'Wat ik jullie net voorgelezen heb, is vandaag werkelijkheid geworden.'
22Alle mensen waren verrast over de bijzondere dingen die Jezus zei. Ze waren onder de indruk en zeiden: 'Dat is toch de zoon van Jozef?'
=Jezus doet geen wonderen in Nazaret
23Jezus zei: 'Ik weet zeker dat jullie tegen mij zullen zeggen: 'Nu moet u ook iets voor ons doen. We hebben gehoord wat u allemaal in Kafarnaüm gedaan hebt. Doe dan ook een wonder in uw eigen stad.' 24Maar luister goed naar mijn woorden: Een profeet is nooit welkom in zijn eigen stad.'
25Jezus legde dat uit met twee voorbeelden. Hij zei: 'Luister goed! In de tijd van de profeet Elia waren er veel weduwen in Israël. Het had drieënhalf jaar niet geregend en er was hongersnood in het hele land. 26Toch ging Elia niet naar een weduwe in Israël. In plaats daarvan stuurde God hem naar een weduwe buiten Israël. Ze woonde in Sarepta, een dorp bij de stad Sidon.
27En toen Elisa profeet was, waren er in Israël veel mensen met een huidziekte. Toch maakte Elisa hen niet beter. Maar Naäman uit Syrië maakte hij wel beter.'
=De mensen in Nazaret jagen Jezus weg
28Toen de mensen in de synagoge de woorden van Jezus hoorden, werden ze kwaad. 29Ze jaagden Jezus de stad uit. En ze brachten hem naar de rand van de berg waarop hun stad gebouwd was. Ze wilden hem naar beneden gooien. 30Maar Jezus liep tussen alle mensen door en ging weg.
=Jezus maakt mensen beter
=Jezus jaagt een kwade geest weg
31Jezus ging naar Kafarnaüm, een stad in Galilea. Op sabbat gaf hij daar de mensen uitleg over God. 32Dat maakte diepe indruk op hen. Want zijn woorden hadden macht.
33In de synagoge was een man die een kwade geest in zich had. Hij schreeuwde heel hard: 34'Hé, jij daar, Jezus uit Nazaret! Laat me met rust! Je bent zeker gekomen om mij te vernietigen? Ik weet precies wie je bent. Jij bent door God gestuurd.'
35Maar Jezus zei streng tegen de kwade geest: 'Stil! Ga weg uit die man.' De geest gooide de man op de grond, midden tussen de mensen. Daarna ging de geest uit hem weg, zonder hem pijn te doen.
36De mensen waren erg geschrokken en zeiden tegen elkaar: 'Wat is hier aan de hand? Als Jezus spreekt, dan heeft hij macht over kwade geesten. Als hij ze wegstuurt, dan gehoorzamen ze hem.'
37Het nieuws over Jezus werd in de hele omgeving bekend.
=Jezus maakt zieke mensen beter
38Toen Jezus uit de synagoge kwam, ging hij naar het huis van Simon. Daar hoorde hij dat de schoonmoeder van Simon ziek was. Ze had hoge koorts. 39Jezus ging bij haar bed staan en sprak streng tegen de koorts. Toen ging de koorts weg. De vrouw stond meteen op en ging eten klaarmaken.
40's Avonds werden er mensen met allerlei ziektes bij Jezus gebracht. Jezus legde zijn handen op hen en maakte hen beter. 41Hij stuurde ook veel kwade geesten weg. Die riepen dan: 'Jij bent de Zoon van God!' Want zij wisten dat hij de messias was. Maar Jezus zei streng tegen de geesten dat ze niets mochten zeggen.
=Jezus reist verder
42Toen het ochtend werd, ging Jezus naar een stille plek buiten de stad. Maar de mensen zochten hem op en kwamen naar hem toe. Ze wilden niet dat hij weg zou gaan en hielden hem tegen.
43Maar Jezus zei tegen hen: 'Het is belangrijk dat ik ook naar andere steden ga. Ook daar moet ik het goede nieuws over Gods nieuwe wereld vertellen. Want daarom heeft God mij gestuurd.'
44Jezus vertelde het goede nieuws in alle synagogen in Judea.
=De eerste leerlingen van Jezus
=De mensen willen Jezus horen spreken
#5
1Op een keer stond Jezus bij het Meer van Gennesaret. Er stond een grote groep mensen dicht om hem heen. Die wilden allemaal de boodschap van God horen.
2Toen zag Jezus twee boten liggen. De vissers stonden bij hun boten de netten schoon te maken. 3Jezus stapte in één van de boten, het was de boot van Simon. Jezus vroeg hem om een stukje het meer op te varen. En vanaf de boot sprak Jezus tegen alle mensen aan de kant.
=Jezus geeft de vissers een opdracht
4Toen Jezus uitgesproken was, zei hij tegen Simon: 'Vaar naar dieper water en gooi je netten uit. We gaan vissen.' 5-6Simon antwoordde: 'Meester, we hebben de hele nacht hard gewerkt en niets gevangen. Maar omdat u het zegt, zal ik het doen.'
Simon en zijn helpers gooiden de netten uit, en deze keer vingen ze een heleboel vis. De netten zaten zo vol dat ze begonnen te scheuren.7De mannen riepen hun vrienden in de andere boot om te komen helpen. Die kwamen, en samen vulden ze de twee boten met vis. Er was zo veel vis, dat de boten begonnen te zinken.
8Toen Simon Petrus dat zag, knielde hij voor Jezus en zei: 'Heer, ga toch van me weg, want ik ben een slecht mens.' 9Simon was namelijk erg geschrokken omdat ze zo veel vis gevangen hadden. Ook zijn helpers waren erg geschrokken. 10Net als zijn vrienden in de andere boot. Dat waren Jakobus en Johannes, de zonen van Zebedeüs.
Jezus zei tegen Simon: 'Je hoeft niet bang te zijn. Vanaf nu zul je mensen vangen in plaats van vissen.'11Toen trokken de vissers de boten aan land. Ze lieten alles achter en gingen met Jezus mee.
=Jezus doet wonderen
=Jezus maakt een zieke man beter
12In één van de steden waar Jezus kwam, was een man met een ernstige huidziekte. Toen hij Jezus zag, knielde hij en smeekte: 'Heer, u kunt mij beter maken, als u dat wilt.' 13Jezus raakte de man aan. Hij zei: 'Ik wil dat je beter wordt.' En meteen was de huidziekte weg.
14Jezus waarschuwde de man: 'Je mag aan niemand vertellen wat er gebeurd is.' Verder zei hij: 'Ga naar de tempel. Daar moet de priester vaststellen dat je beter bent. En je moet het offer brengen dat verplicht is volgens de wet van Mozes. Dan kunnen de mensen zien dat je echt beter bent.'
15De mensen begonnen steeds meer over Jezus te praten. En grote groepen mensen gingen naar hem toe. Ze kwamen bij hem om naar hem te luisteren, en om door hem te worden genezen. 16Maar Jezus ging weg om op stille plaatsen te bidden.
=Mensen brengen een man bij Jezus
17Op een dag zaten er ook farizeeën en wetsleraren naar Jezus te luisteren. Ze waren overal vandaan gekomen, uit ieder dorp in Galilea en Judea, en ook uit Jeruzalem.
Jezus had van God de macht gekregen om mensen beter te maken.18Er kwamen een paar mannen aan met een draagbed. Daar lag een man op die niet kon lopen. De mannen wilden hem naar binnen brengen en vlak voor Jezus neerleggen. 19Maar het was zo druk dat ze er niet langs konden. Daarom klommen ze op het dak. Ze haalden een paar tegels weg van het dak. En ze lieten de man op zijn bed naar beneden zakken, vlak voor Jezus.
20Jezus zag dat die mensen in hem geloofden. Daarom zei hij tegen de man die niet kon lopen: 'Ik vergeef je alles wat je verkeerd gedaan hebt.'
=Jezus laat zijn macht zien
21Toen de wetsleraren en de farizeeën dat hoorden, dachten ze: Wie denkt hij wel dat hij is! Hij beledigt God. Alleen God kan de zonden van mensen vergeven!
22Maar Jezus wist wat ze dachten. Daarom zei hij tegen hen: 'Het is anders dan jullie denken. 23Het lijkt makkelijk om te zeggen: 'Ik vergeef je alles wat je verkeerd gedaan hebt.' Het lijkt veel moeilijker om te zeggen: 'Sta op en ga lopen.' 24Maar ik ben de Mensenzoon. God heeft mij de macht gegeven om zonden te vergeven. Dat zal ik jullie laten zien.'
Toen zei Jezus tegen de man die niet kon lopen: 'Sta op, pak je bed op, en loop naar huis.'25Meteen stond de man op. Hij pakte zijn bed op en liep naar huis. En terwijl hij naar huis liep, dankte hij God.
Iedereen had gezien wat er gebeurd was.26De mensen waren diep onder de indruk. Ze dankten God en zeiden vol eerbied tegen elkaar: 'Het is ongelofelijk wat wij vandaag meegemaakt hebben!'
=Jezus gaat om met slechte mensen
27Jezus ging daarna weer naar een andere plaats. Onderweg zag hij een tollenaar bij zijn tolhuis zitten. De man heette Levi. Jezus zei tegen Levi: 'Kom, ga met mij mee.' 28Levi stond op, liet alles achter en ging met Jezus mee.
29In zijn huis maakte Levi een groot feestmaal klaar voor Jezus. Er waren ook veel tollenaars en andere gasten. Ze aten samen. 30De farizeeën en wetsleraren klaagden daarover. Ze zeiden tegen de leerlingen van Jezus: 'Jullie horen niet te eten met tollenaars en slechte mensen.' 31Toen zei Jezus: 'Een dokter is er niet voor gezonde mensen, maar voor zieke mensen. 32Met mij is het net zo. Ik ben er niet voor goede mensen. Ik ben juist gekomen om slechte mensen te vertellen dat ze een nieuw leven moeten beginnen.'
=Gasten op een bruiloft vasten niet
33De farizeeën en de wetsleraren zeiden tegen Jezus: 'De leerlingen van Johannes hebben veel speciale dagen om God te eren. Dan bidden ze en vasten ze. De leerlingen van de farizeeën doen dat ook. Maar uw leerlingen niet. Die eten en drinken altijd.'
34Jezus antwoordde: 'Mijn leerlingen lijken op de gasten op een bruiloft. Op een bruiloft eten en drinken de gasten, zolang de bruidegom bij hen is. Mijn leerlingen doen dat ook, zolang ik bij hen ben. 35Maar er komt een tijd dat ik niet meer bij hen ben. Dan zullen mijn leerlingen op sommige dagen vasten.'
36Jezus gaf nog een voorbeeld. Hij zei: 'Je scheurt geen stof van een nieuwe jas om daarmee een oude jas te herstellen. Want dan is de nieuwe jas kapot, en de stof van de nieuwe jas past niet bij de stof van de oude jas.
37En jonge wijn moet je niet bewaren in oude wijnzakken. Want oude zakken scheuren open door de jonge wijn. Dan ben je de wijnzakken kwijt, en ook de wijn. 38Je moet jonge wijn bewaren in nieuwe wijnzakken.
39En iemand die oude wijn drinkt, heeft geen zin in jonge wijn. Hij zegt: 'De oude wijn is beter.''
=Jezus bepaalt wat er mag op sabbat
#6
1Op een keer liepen Jezus en zijn leerlingen door de korenvelden. Het was die dag sabbat. De leerlingen van Jezus plukten wat van het koren. Ze maakten de korrels fijn met hun handen en aten ze op.
2Een paar farizeeën zagen dat en zeiden: 'Waarom doen jullie iets dat op sabbat verboden is?' 3-4Jezus antwoordde: 'Jullie weten toch wat David ooit gedaan heeft? Toen hij en zijn mannen honger hadden, ging David naar de tempel. Daar pakte hij het offerbrood en hij at het op. Hij gaf het brood ook aan zijn mannen, terwijl alleen priesters dat brood mogen eten.' 5Daarna zei Jezus: 'Ik ben de Mensenzoon. Ik bepaal wat je op sabbat mag doen.'
=Jezus maakt iemand beter op sabbat
6Op een andere sabbat ging Jezus naar de synagoge om uitleg te geven over God. In de synagoge was een man met een vergroeide rechterhand.
7De wetsleraren en de farizeeën letten goed op Jezus. Ze dachten: Als hij die man beter maakt op sabbat, kunnen we een klacht tegen hem indienen. 8Maar Jezus wist wat ze dachten. Hij zei tegen de man met de vergroeide hand: 'Sta op en kom bij mij staan.' Dat deed de man. 9Toen vroeg Jezus aan de wetsleraren en de farizeeën: 'Mag je op sabbat iets goeds doen? Of is het beter om iets slechts te doen? Mag je op sabbat iemands leven redden? Of is het beter om iemand dood te laten gaan?'
10Jezus keek iedereen aan. Toen zei hij tegen de man met de vergroeide hand: 'Steek je hand uit.' De man stak zijn hand uit en meteen was de hand beter.
11De wetsleraren en de farizeeën waren woedend. Ze bespraken met elkaar wat ze met Jezus zouden doen.
=Uitleg over Gods nieuwe wereld
=Jezus stelt twaalf apostelen aan
12Kort daarna ging Jezus naar een berg om tot God te bidden. Hij bleef er de hele nacht.
13De volgende dag riep Jezus zijn leerlingen bij zich. Hij koos er twaalf uit, en noemde hen 'apostelen'. 14De twaalf apostelen waren: Simon, die hij ook Petrus noemde, en zijn broer Andreas. Verder Jakobus, Johannes, Filippus, Bartolomeüs, 15Matteüs, Tomas. En ook Jakobus, de zoon van Alfeüs, en Simon de Zeloot. 16Ten slotte nog Judas, de zoon van Jakobus, en Judas Iskariot. Deze Judas Iskariot heeft later Jezus verraden.
=Jezus maakt veel mensen beter
17Samen met zijn twaalf apostelen ging Jezus de berg weer af. Hij bleef staan op een veld. Daar waren veel van zijn leerlingen bij elkaar gekomen. Er was ook een grote groep andere mensen. Die kwamen uit alle delen van Judea, uit Jeruzalem en ook uit het gebied bij Tyrus en Sidon. 18-19Ze waren gekomen om naar Jezus te luisteren en om door hem te worden genezen. Iedereen probeerde Jezus aan te raken. Want ze wisten dat hij de macht had om hen beter te maken. Jezus maakte alle zieken beter, ook de mensen die last hadden van kwade geesten.
=Jezus vertelt over Gods nieuwe wereld
20-26Jezus keek zijn leerlingen aan en zei: 'Het echte geluk is voor mensen die arm zijn. Want voor hen is Gods nieuwe wereld. Het echte geluk is voor mensen die nu honger hebben. Want zij zullen veel te eten krijgen. Het echte geluk is voor mensen die nu huilen. Want zij zullen lachen.
Het echte geluk is voor jullie. Jullie zullen het moeilijk hebben, omdat je bij mij hoort. Misschien word je gehaat of weggestuurd. Misschien schelden de mensen je uit of bespotten ze je. Dat is vroeger ook gebeurd met de profeten. Als dat met jullie gebeurt, moet je blij zijn en vrolijk. Want jullie krijgen een grote beloning in de hemel.
Maar het loopt slecht met je af als je rijk bent. Want dan heb je het nu goed, maar straks niet meer. Het loopt slecht met je af als je nu heel veel te eten hebt. Want dan zul je straks honger hebben. Het loopt slecht met je af als je nu lacht. Want dan zul je straks verdriet hebben en huilen. Het loopt slecht met je af als iedereen goede dingen over je zegt. Dan ben je net als de valse profeten, daar zeiden ze vroeger ook altijd goede dingen over.'27Jezus zei tegen de mensen die naar hem luisterden: 'Je moet van je vijanden houden. Wees goed voor de mensen die je haten. 28Spreek met respect over de mensen die je uitschelden. Bid voor de mensen die je slecht behandelen.
29Als iemand je een klap in je gezicht geeft, draai dan je hoofd naar de andere kant. Dan kan hij je nog een keer slaan. En als iemand je jas afpakt, geef hem dan ook je hemd. 30Als iemand iets van je wil hebben, geef het hem dan. En als iemand iets van je pakt, vraag het dan niet terug. 31Behandel andere mensen net zoals je zelf behandeld wilt worden.
32Stel dat je alleen van je vrienden houdt. Verdien je dan een beloning van God? Nee, want ook slechte mensen houden van hun vrienden.
33En stel dat je alleen goed bent voor de mensen die goed zijn voor jou. Verdien je dan een beloning? Nee, want slechte mensen doen hetzelfde.
34En stel dat je geld leent aan iemand die het je later zal terugbetalen. Verdien je dan een beloning? Nee, want ook slechte mensen lenen geld aan mensen die het later terugbetalen.
35Daarom zeg ik tegen jullie: Houd van je vijanden. Wees goed voor iedereen. En leen geld uit zonder het terug te verwachten. Dan zullen jullie een grote beloning krijgen, en jullie zullen kinderen van God zijn. Want ook God zelf is goed voor mensen die ondankbaar en slecht zijn.'
=Veroordeel andere mensen niet
36Jezus zei ook: 'Wees net als jullie Vader goed voor andere mensen. 37Veroordeel andere mensen niet, dan zal God jou ook niet veroordelen. Zeg niet dat andere mensen slecht zijn, dan zegt God dat ook niet over jou. Vergeef mensen als ze fouten maken, dan doet God dat ook. 38Geef, en je zult krijgen, meer dan je vast kunt houden! Want zo veel als jij aan anderen geeft, zo veel geeft God aan jou.'
39Daarna gaf Jezus een voorbeeld. Hij zei: 'Kan een blinde een andere blinde de weg wijzen? Nee, want dan vallen ze samen in een kuil. 40En een leerling weet niet zo veel als zijn leraar. Pas als een leerling alles geleerd heeft, weet hij net zo veel.'
=Kijk eerst naar je eigen fouten
41-42Daarna zei Jezus: 'Jullie letten goed op de fouten van anderen. Maar je eigen fouten zie je niet. Het is alsof je een splinter ziet in het oog van een ander, maar niet ziet dat er in je eigen oog een balk zit. Je zegt tegen die ander: 'Kom, ik haal die splinter wel even uit je oog.'
Doe niet zo schijnheilig! Haal eerst die balk uit je eigen oog! Dan kun je zelf weer goed zien. En pas dan kun je de splinter uit het oog van de ander halen.43-44Een goede boom herken je aan zijn vruchten. Een goede boom geeft geen slechte vruchten, en een slechte boom geeft geen goede vruchten. Van een doornstruik kun je geen vijgen of druiven plukken.
45Zo zegt een goed mens goede dingen omdat hij van binnen goed is. En een slecht mens zegt slechte dingen omdat hij van binnen slecht is. Je woorden laten zien hoe je van binnen bent!'
=Je moet doen wat Jezus vraagt
46Daarna zei Jezus: 'Jullie noemen mij Heer. Maar jullie doen niet wat ik zeg.
47Stel dat iemand bij me komt, naar me luistert en doet wat ik zeg. 48Zo iemand lijkt op een man die een stevig huis bouwt. Eerst graaft hij in de grond en maakt daar een fundament. Als er dan een overstroming komt, zal het huis stevig blijven staan. Het zal niet verwoest worden door het water, want het is goed gebouwd.
49Maar stel dat iemand naar me luistert, maar niet doet wat ik zeg. Zo iemand lijkt op een man die een huis bouwt zonder fundament. Als er dan een overstroming komt, zakt het huis meteen in elkaar. Er blijft niets van over.'
=Jezus doet wonderen
=Een Romeinse officier vraagt om hulp
#7
1Toen Jezus dat allemaal tegen de mensen gezegd had, ging hij naar Kafarnaüm. 2Daar woonde een Romeinse officier. De officier had een slaaf van wie hij hield. Maar de slaaf was heel ziek en ging bijna dood.
3Toen de officier over Jezus hoorde, stuurde hij een paar Joodse leiders naar hem toe. Die moesten aan Jezus vragen of hij de slaaf beter wilde maken. 4De Joodse leiders gingen naar Jezus toe en smeekten hem om te komen. Ze zeiden: 'Deze Romeinse officier verdient uw hulp, 5want hij is goed voor ons volk. Hij heeft zelfs een synagoge voor ons gebouwd.'
=De Romeinse officier gelooft in Jezus
6Jezus ging met de Joodse leiders mee naar de officier. Maar toen hij er bijna was, kwamen er een paar vrienden van de officier naar hem toe. Ze moesten van de officier tegen Jezus zeggen: 'Heer, u hoeft niet helemaal naar mijn huis te komen, want dat ben ik niet waard. 7Daarom durfde ik ook niet zelf naar u toe te komen. U hoeft alleen maar te zeggen dat mijn slaaf beter moet worden. Dan zal dat ook gebeuren. 8Want ik moet zelf ook doen wat mijn generaal zegt. En mijn soldaten moeten doen wat ik zeg. Als ik tegen een soldaat zeg: 'Je moet gaan,' dan gaat hij. En als ik zeg: 'Je moet komen,' dan komt hij. En als ik tegen mijn knecht zeg: 'Doe dit,' dan doet hij het.'
9Toen Jezus dat hoorde, was hij verbaasd. Hij zei tegen de mensen die met hem meegingen: 'Luister naar mijn woorden: Iemand met zo'n groot geloof heb ik in heel Israël nog niet gezien!' 10En toen de vrienden van de officier terugkwamen, was de slaaf weer gezond.
=Jezus maakt een jongen weer levend
11Daarna ging Jezus naar de stad Naïn. Zijn leerlingen en veel andere mensen gingen met hem mee. 12Toen ze bij de poort van de stad kwamen, liep er net een grote groep mensen de stad uit. Ze droegen een dode jongen. De moeder van de jongen liep mee. Ze had niemand meer. Haar man was al overleden, en nu was haar enige kind gestorven.
13Toen de Heer de moeder zag, kreeg hij medelijden met haar en zei: 'Huil maar niet.' 14Daarna liep hij naar de dode jongen toe. De mensen die de jongen droegen, bleven staan. Jezus raakte het lichaam aan en zei: 'Jongen, ik wil dat je opstaat.' 15De jongen kwam overeind en begon te praten. Toen gaf Jezus hem weer aan zijn moeder.
16Alle mensen waren diep onder de indruk. Ze dankten God en zeiden: 'God heeft aan zijn volk gedacht. Hij heeft een machtige profeet naar ons toe gestuurd.'
17Het nieuws over Jezus werd bekend in heel Judea en daarbuiten.
=Uitleg over Johannes en Jezus
=Is Jezus echt de messias?
18Johannes hoorde van zijn leerlingen wat Jezus allemaal gedaan had. Hij riep twee van zijn leerlingen bij zich 19en stuurde hen naar de Heer toe met de vraag: 'Bent u de messias die zou komen? Of moeten we wachten op iemand anders?'
20De twee mannen kwamen bij Jezus en zeiden: 'Johannes de Doper stuurt ons. Hij wil weten of u de messias bent. Is dat zo, of moeten we wachten op iemand anders?' 21Jezus maakte op dat moment veel zieke mensen beter. Ook jaagde hij kwade geesten weg, en hij zorgde ervoor dat blinde mensen konden zien.
22Jezus zei tegen de mannen: 'Ga terug naar Johannes. En vertel hem alles wat je hier ziet en hoort: Blinde mensen kunnen zien. Mensen die niet konden lopen, lopen rond. Mensen met een huidziekte zijn beter. Dove mensen kunnen horen. Dode mensen leven weer. En arme mensen horen het goede nieuws. 23Het echte geluk is voor iedereen die vertrouwen in mij heeft.'
=Jezus vertelt over Johannes de Doper
24De leerlingen van Johannes de Doper gingen weer weg. Toen begon Jezus de mensen te vertellen over Johannes. Hij zei: 'Een tijd geleden gingen jullie naar de woestijn. Waarom gingen jullie daarheen? Toch niet om het riet bij de rivier de Jordaan te bekijken, dat beweegt in de wind? 25En toch ook niet om een man met mooie kleren te zoeken? Nee, dan had je naar een paleis moeten gaan. Daar vind je rijke mensen met prachtige kleren. 26Waarom gingen jullie dan wel naar de woestijn? Jullie gingen erheen om een profeet te zien. En luister goed: Johannes is geen gewone profeet. 27God zegt over hem in de heilige boeken: «Ik stuur iemand vooruit. Hij moet de weg vrijmaken.»
28Luister naar mijn woorden: Er is geen mens op aarde zo belangrijk als Johannes de Doper. Maar in Gods nieuwe wereld zijn zelfs de gewoonste mensen nog belangrijker dan hij.'
=De farizeeën willen er niet bij horen
29Jezus zei: 'Het volk en de tollenaars luisterden naar Johannes. Ze geloofden dat hij door God gestuurd was. Daarom lieten zij zich door Johannes dopen. 30Maar de farizeeën en de wetsleraren wilden niet gehoorzaam zijn aan Gods plan. Zij lieten zich niet door Johannes dopen.'
=Jezus heeft kritiek op de mensen
31Jezus zei: 'Ik ga iets zeggen over jullie, de mensen die nu leven. Weet je waar jullie op lijken? 32Jullie lijken op kinderen op een plein, die nergens zin in hebben. Als er vrolijke muziek gemaakt wordt, dan zeggen ze: 'Wij willen niet dansen.' En als er een verdrietig lied gezongen wordt, dan zeggen ze: 'Wij willen niet huilen.'
33Zo is het ook met jullie. Eerst kwam Johannes de Doper. Hij at geen brood en hij dronk geen wijn. Toen zeiden jullie: 'Hij heeft een kwade geest in zich.' 34En daarna ben ik gekomen, de Mensenzoon. Ik eet wel brood en ik drink wel wijn. En nu zeggen jullie: 'Kijk eens, die man eet zich vol en hij is gek op wijn. Echt een vriend van tollenaars en slechte mensen!'
35Maar het wijze plan van God is goed, en er zullen veel mensen zijn die dat begrijpen.'
=Jezus eet bij een farizeeër
=Een vrouw wast de voeten van Jezus
36Op een keer nodigde een farizeeër Jezus uit om te komen eten. Jezus ging naar het huis van de farizeeër toe, en daar ging hij aan tafel.
37In de stad woonde ook een vrouw die volgens de mensen een slecht leven leidde. Toen die vrouw hoorde dat Jezus bij de farizeeër thuis was, ging ze erheen. Ze nam een flesje olie mee. Het was heel dure olie, met een lekkere geur.
38De vrouw ging bij Jezus staan en begon te huilen. Met haar tranen maakte ze de voeten van Jezus nat. En met haar haren maakte ze zijn voeten weer droog. Toen kuste ze zijn voeten en goot de olie eroverheen.
39Toen de farizeeër zag wat er gebeurde, dacht hij: Die Jezus is geen profeet! Anders zou hij wel weten dat zij een slechte vrouw is. En dan had hij haar wel weggestuurd.
=Jezus stelt de farizeeër een vraag
40Toen zei Jezus tegen de farizeeër: 'Simon, ik moet je iets vragen.' 'Wat dan, meester?' vroeg Simon. 41En Jezus zei: 'Twee mannen hebben geld geleend. De ene man heeft 500 zilveren munten geleend, de ander 50. 42Maar allebei kunnen ze het geld niet terugbetalen. Dan zegt de man van wie ze het geld geleend hebben, dat hij het niet terug hoeft. Wat denk je? Wie van de twee mannen is dankbaarder?'
43Simon antwoordde: 'Ik denk de man die het meeste geld geleend had.' En Jezus zei: 'Dat heb je goed gezien.'
=Jezus vergeeft de vrouw
44Toen zei Jezus tegen Simon: 'Jij hebt mij uitgenodigd in je huis, maar je hebt me geen water gegeven om mijn voeten te wassen. Maar zie je die vrouw daar? Zij heeft mijn voeten gewassen met haar tranen, en ze daarna met haar haren afgedroogd. 45Jij hebt mij niet begroet met een kus. Zij wel, ze heeft sinds ik binnen ben, steeds mijn voeten gekust. 46Jij hebt geen olie over mijn hoofd gegoten. Maar zij goot dure olie over mijn voeten!
47Daarom zeg ik je dit: Zij heeft veel dingen verkeerd gedaan. Maar dat is haar allemaal vergeven. Dat weet ik omdat ze mij veel liefde heeft laten zien. Terwijl iemand die weinig vergeven wordt, weinig liefde laat zien.'
48Toen zei Jezus tegen de vrouw: 'Alles wat je verkeerd hebt gedaan, is je vergeven.' 49De mensen in het huis van Simon zeiden tegen elkaar: 'Wie is die Jezus toch? Hij vergeeft zelfs de zonden van mensen.' 50En Jezus zei tegen de vrouw: 'Je bent gered dankzij je geloof. Je kunt gerust zijn.'
=Het voorbeeld van het zaad
=Er gaan ook vrouwen met Jezus mee
#8
1Daarna reisde Jezus van stad naar stad en van dorp naar dorp. Hij vertelde het goede nieuws en sprak over Gods nieuwe wereld. De twaalf leerlingen gingen met hem mee.
2Er gingen ook vrouwen mee. Jezus had die vrouwen beter gemaakt en kwade geesten uit hen weggejaagd. Eén van de vrouwen was Maria uit Magdala. Uit haar had Jezus zeven kwade geesten weggejaagd. 3Twee andere vrouwen heetten Johanna en Susanna. Johanna was de vrouw van Chusas, een belangrijke dienaar van koning Herodes. En er gingen nog veel meer vrouwen mee. Ze zorgden voor Jezus en zijn leerlingen, en betaalden alles van hun eigen geld.
=Het voorbeeld van het zaad
4Uit alle steden kwamen er mensen naar Jezus luisteren. Toen er heel veel mensen waren, begon Jezus een verhaal te vertellen als voorbeeld.
5Hij zei: 'Een boer gaat naar zijn land om te zaaien. Hij strooit het zaad op het land, en een deel van het zaad valt op de weg. Mensen lopen eroverheen, of vogels eten het op. 6Een ander deel van het zaad valt op harde grond vol stenen. Dat zaad groeit eerst goed, maar gaat dan snel dood doordat het geen water krijgt. 7Weer een ander deel van het zaad valt tussen het onkruid. Door het onkruid kan dat zaad niet groeien. Het krijgt geen ruimte en gaat dood. 8Maar een ander deel van het zaad valt in goede grond. Dat zaad groeit en wordt goed koren met wel honderd graankorrels.'
Daarna zei Jezus luid: 'Laat dat goed tot je doordringen!'9De leerlingen vroegen aan Jezus wat het voorbeeld van het zaad betekende. 10Jezus zei: 'Jullie mogen de geheimen van Gods nieuwe wereld kennen. Maar de andere mensen krijgen alleen voorbeelden te horen. Op die manier zien ze wel wat er gebeurt, maar ze begrijpen het niet. Ze luisteren wel, maar ze snappen het niet.'
=Jezus legt het voorbeeld uit
11Jezus zei: 'Ik zal het voorbeeld uitleggen. Het zaad is het goede nieuws van God. 12Sommige mensen lijken op het zaad dat op de weg valt. Die mensen hebben het nieuws wel gehoord, maar dan komt de duivel en pakt het van hen af. Die mensen worden niet gered, omdat ze het goede nieuws niet geloven.
13Andere mensen lijken op het zaad dat valt op harde grond vol stenen. Die mensen zijn blij als ze het nieuws horen. Maar dat duurt niet lang. Ze houden het niet vol. Zodra ze het moeilijk krijgen, geven ze het op.
14Weer anderen lijken op het zaad dat tussen het onkruid valt. Die mensen hebben het nieuws wel gehoord, maar ze doen er niets mee. Want ze zijn te druk met dagelijkse problemen. Ze willen rijk worden en een prettig leven hebben. Dat vinden ze belangrijker.
15Maar er zijn ook mensen die lijken op het zaad dat in goede grond valt. Zij luisteren naar het nieuws van God en ze begrijpen het. Want zij zijn eerlijke en goede mensen. Zij leven zoals God het wil, zonder op te geven.'
=Jezus waarschuwt de mensen
16Jezus zei tegen de mensen: 'Niemand zet een brandende lamp onder een emmer of onder een bed. Je zet een lamp juist hoog. Dan kan iedereen die binnenkomt, het licht goed zien. 17Dan zal alles wat verborgen is, zichtbaar worden. En geheimen zullen aan iedereen bekend worden.
18Luister dus op de goede manier. Want iemand die veel heeft, krijgt nog meer. Maar iemand die niets heeft, raakt zelfs kwijt wat hij denkt te hebben.'
=De familie van Jezus komt bij hem
19De moeder en de broers van Jezus kwamen naar hem toe. Maar omdat er zo veel mensen waren, konden ze niet bij Jezus in de buurt komen. 20Toen zeiden de mensen tegen Jezus: 'Uw moeder en uw broers staan buiten. Ze willen u spreken.'
21Maar Jezus zei tegen de mensen: 'Mijn moeder en mijn broers? Die staan hier! Want iedereen die luistert naar het nieuws over God en die doet wat God wil, is mijn moeder en mijn broer.'
=Jezus steekt het meer over
=Jezus heeft macht over wind en water
22Op een dag stapten Jezus en zijn leerlingen in een boot. Jezus zei tegen zijn leerlingen: 'Kom, we varen naar de overkant van het meer.' En ze gingen op weg. 23Onderweg viel Jezus in slaap. Toen begon het opeens heel hard te waaien op het meer. Er kwam veel water in de boot. Het werd zo gevaarlijk 24dat de leerlingen Jezus wakker maakten. Ze riepen: 'Meester, meester, we verdrinken!'
Toen stond Jezus op, en hij sprak streng tegen de wind en de golven. Meteen hield het op met waaien, en het water werd rustig.25Daarna zei Jezus tegen zijn leerlingen: 'Waar is jullie geloof?' De leerlingen waren geschrokken. Diep onder de indruk zeiden ze tegen elkaar: 'Zelfs de wind en het water doen wat hij zegt. Hoe kan dat? Wie is deze man?'
=Een man met een kwade geest
26Ze staken met de boot het meer over, van Galilea naar het gebied van de Gerasenen. 27Toen Jezus uit de boot gestapt was, kwam er een man uit dat gebied op hem af. Hij had een kwade geest in zich. Hij had geen kleren aan, en hij had ook geen huis. De man woonde in de grotten waar mensen begraven lagen. Zo leefde hij al een hele tijd.
28-29Toen de man Jezus zag, begon hij te schreeuwen. En hij liet zich voor Jezus op de grond vallen. Jezus zei tegen de kwade geest die in de man was: 'Ga weg uit die man!' Maar de kwade geest riep: 'Jij daar, Jezus, Zoon van de allerhoogste God! Laat me met rust! Ik smeek je, doe me geen pijn!'
De kwade geest had die man al heel lang in zijn macht. De mensen hadden de man vaak vastgebonden met zware kettingen en handboeien. Zo bewaakten ze hem. Maar steeds weer trok de man de boeien los. En dan liet de kwade geest hem weer naar een eenzame plaats gaan.30Jezus vroeg aan de man: 'Hoe heet je?' 'Ik heet Leger,' antwoordde de man. In hem woonde namelijk een heel leger kwade geesten. 31En die zeiden tegen Jezus: 'Stuur ons alsjeblieft niet naar de hel!'
32Toevallig liep daar in de bergen een grote groep varkens. De kwade geesten vroegen aan Jezus: 'Mogen we in die varkens gaan?' Dat vond Jezus goed. 33De kwade geesten verlieten de man, en gingen in de varkens. Meteen renden de varkens van de steile berg af, en ze vielen in het meer. Alle varkens verdronken.
=De mensen willen dat Jezus weggaat
34De mannen die op de varkens gepast hadden, vluchtten weg. Overal vertelden ze de mensen wat er gebeurd was. 35De mensen gingen zelf kijken. Toen ze bij Jezus kwamen, zagen ze de man. De kwade geesten waren weg, en de man zat bij Jezus. Hij had kleren aan en hij was helemaal normaal. De mensen schrokken ervan.
36Een paar mensen hadden alles gezien. Zij vertelden aan de anderen hoe Jezus de man genezen had. 37Toen vroegen alle mensen uit het gebied van de Gerasenen aan Jezus of hij weg wilde gaan. Zo bang waren ze.
Jezus stapte in de boot.38De man die eerst kwade geesten in zich had, wilde bij Jezus blijven. Hij smeekte Jezus of hij met hem mee mocht gaan. Maar Jezus stuurde hem weg. Hij zei: 39'Ga terug naar huis en vertel wat God voor jou gedaan heeft.' De man ging weg en vertelde iedereen in de stad wat Jezus voor hem gedaan had.
=Jezus doet wonderen
=Jaïrus komt bij Jezus
40Toen Jezus terugkwam in Galilea, werd hij door veel mensen begroet. Ze hadden allemaal op hem gewacht.
41-42Er was ook een man die Jaïrus heette. Hij was een leider van de synagoge. Jaïrus knielde voor Jezus op de grond en zei: 'Ga alstublieft mee naar mijn huis, mijn dochter gaat dood!' De dochter van Jaïrus was twaalf jaar, en ze was zijn enige kind.
=Een zieke vrouw raakt Jezus aan
Terwijl Jezus met Jaïrus meeging, liepen de mensen om hem heen te dringen.43Tussen de mensen liep ook een vrouw die al twaalf jaar ziek was. Ze verloor steeds bloed. De vrouw had al haar geld uitgegeven aan dokters, maar niemand had haar beter kunnen maken. 44Het lukte de vrouw om vlak achter Jezus te komen en de rand van zijn jas aan te raken. Het bloeden stopte meteen.
45Toen vroeg Jezus: 'Wie heeft mij aangeraakt?' Maar niemand zei: 'Dat was ik.' Toen zei Petrus: 'Meester, al deze mensen staan om u heen en duwen tegen u aan.' 46Maar Jezus zei: 'Iemand heeft mij aangeraakt. Ik voelde dat er kracht uit mij wegging.'
47De vrouw begreep dat Jezus het gemerkt had. Bevend van angst kwam ze naar voren, en ze knielde voor Jezus. Toen vertelde ze waarom ze hem aangeraakt had. En hoe ze meteen beter geworden was. Iedereen hoorde het.
48Jezus zei tegen haar: 'Je bent gered dankzij je geloof. Je kunt gerust zijn.'
=Jezus maakt de dochter van Jaïrus weer levend
49Terwijl Jezus nog tegen de vrouw sprak, kwam er iemand met een bericht voor Jaïrus. Hij zei: 'Uw dochter is gestorven. U kunt Jezus nu maar beter met rust laten.' 50Jezus hoorde dat en zei tegen Jaïrus: 'Wees niet bang! Blijf geloven, dan zal je dochter gered worden.'
51Toen ze bij het huis van Jaïrus kwamen, ging Jezus naar binnen. Alleen Petrus, Johannes en Jakobus mochten met hem mee. En ook de vader en de moeder van het meisje.
52Alle mensen die in het huis waren, huilden en hadden verdriet. Jezus zei tegen hen: 'Jullie hoeven niet te huilen, want het meisje is niet gestorven. Ze slaapt.' 53De mensen lachten hem uit, want ze wisten dat het meisje dood was. 54Maar Jezus pakte haar hand vast en riep: 'Meisje, sta op!' 55Toen kwam het leven terug in het meisje, en ze stond direct op. 'Geef haar wat te eten,' zei Jezus.
56De ouders van het meisje waren stomverbaasd. Jezus zei tegen hen: 'Vertel aan niemand wat hier gebeurd is.'
=Jezus vertelt over zichzelf
=Jezus stuurt zijn leerlingen op weg
#9
1Jezus riep zijn twaalf leerlingen bij elkaar. Hij gaf hun de kracht en de macht om alle kwade geesten weg te jagen en zieke mensen beter te maken. 2Toen zei hij dat de leerlingen op weg moesten gaan. Ze moesten de mensen gaan vertellen over Gods nieuwe wereld, en ze moesten zieke mensen beter maken.
3Jezus zei tegen hen: 'Jullie mogen niets meenemen op je reis. Geen stok, geen tas, geen brood, geen geld en geen extra kleren. 4Als mensen je uitnodigen in hun huis, blijf daar dan totdat je weer naar de volgende stad gaat. 5Maar als mensen je niet binnenlaten, dan moet je meteen uit die stad weggaan. Je moet zelfs het stof van je voeten vegen. Zo laat je zien dat die mensen de verkeerde keus gemaakt hebben.'
6De leerlingen gingen op weg. Ze reisden van dorp naar dorp. Overal vertelden ze het goede nieuws en maakten ze zieke mensen beter.
=Herodes hoort het nieuws over Jezus
7-8Koning Herodes had alles over Jezus gehoord. Hij was heel erg geschrokken van al die verhalen. Want er waren mensen die zeiden dat Jezus de profeet Elia was. Er waren ook mensen die zeiden dat Jezus een andere profeet van vroeger was. En er waren mensen die zeiden: 'Het is Johannes de Doper, die uit de dood is opgestaan!'
9Herodes dacht: Johannes kan het niet zijn, want die heb ik laten doden. Maar wie zou die man dan zijn? Vanaf dat moment wilde Herodes Jezus ontmoeten.
=De mensen gaan Jezus achterna
10De leerlingen kwamen terug van hun reis. Ze vertelden Jezus wat ze allemaal gedaan hadden. Daarna nam Jezus zijn leerlingen mee naar de stad Betsaïda. Hij wilde daar met hen alleen zijn.
11Maar toen de mensen merkten waar Jezus was, gingen ze hem met een grote groep achterna. Jezus stuurde hen niet weg, maar vertelde hun over Gods nieuwe wereld. En hij maakte de zieke mensen beter.
=Jezus geeft veel mensen te eten
12Het werd avond. De twaalf leerlingen kwamen naar Jezus toe. Ze zeiden: 'U moet al die mensen wegsturen. Want hier is niets te eten, en er is geen plek om te slapen. Ze kunnen beter naar de dorpen en de boeren in de buurt gaan.' 13-14Maar Jezus zei: 'Nee, geven jullie hun maar te eten.' De leerlingen zeiden: 'Dat kan niet! En zijn wel vijfduizend mensen. En we hebben maar vijf broden en twee vissen. Of moeten we soms voor al deze mensen eten gaan kopen?'
Toen zei Jezus tegen zijn leerlingen: 'Verdeel de mensen in groepen van ongeveer vijftig, en zeg dat ze moeten gaan zitten.'15De leerlingen deden wat Jezus gezegd had, en iedereen ging zitten. 16Toen nam Jezus het brood en de vis. Hij keek omhoog naar de hemel en dankte God voor het voedsel. Daarna brak hij het brood en de vis in stukken. Hij gaf het aan de leerlingen, en zij deelden het uit aan de mensen.
17Alle mensen konden eten zo veel als ze wilden. Het eten dat overbleef, werd verzameld. Het waren twaalf manden vol.
=Jezus vraagt de leerlingen wie hij is
18Op een keer was Jezus aan het bidden. Alleen zijn leerlingen waren bij hem. Jezus vroeg aan hen: 'Wie ben ik volgens de mensen?' 19De leerlingen antwoordden: 'Sommige mensen zeggen dat u Johannes de Doper bent. Anderen zeggen dat u Elia bent. Weer anderen zeggen dat u één van de profeten van vroeger bent.'
20Toen vroeg Jezus: 'En wie ben ik volgens jullie?' Petrus antwoordde: 'U bent de messias die door God gestuurd is.' 21Jezus zei: 'Vertel dat beslist niet aan iemand anders!'
=Jezus zegt wat er met hem zal gebeuren
22Jezus vertelde wat er met hem zou gebeuren. Hij zei: 'De Mensenzoon zal veel moeten lijden. De leiders van het volk, de priesters en de wetsleraren zullen hem behandelen als een vijand. Hij zal gedood worden. Maar drie dagen later zal hij opstaan uit de dood.'
=Jezus vertelt hoe je zijn volgeling wordt
23Jezus zei tegen alle mensen: 'Als je mijn volgeling wilt zijn, dan mag je niet meer aan jezelf denken. Je moet juist bereid zijn om je leven op te geven, elke dag opnieuw. En je moet met mij meegaan. 24Als je je leven probeert te redden, zul je het juist voor altijd verliezen. Maar je kunt ook je leven verliezen omdat je mijn volgeling bent. Dan zul je je leven juist voor altijd redden.'
25Jezus zei verder: 'Stel dat je de hele wereld in bezit krijgt. Wat heb je daaraan als je je leven verliest? Of als je jezelf daarmee kapotmaakt?
26Als je mijn volgeling wilt zijn, moet je je niet schamen voor mij of voor mijn boodschap. Want anders zal de Mensenzoon zich ook voor jou schamen als hij terugkomt. Bedenk dat hij zal komen als koning, met de macht van de Vader en de heilige engelen. 27Luister goed naar mijn woorden: Sommigen van jullie zullen nog tijdens hun leven Gods nieuwe wereld zien.'
=Jezus spreekt met Mozes en Elia
28Ongeveer acht dagen later ging Jezus een berg op om te bidden. Hij nam Petrus, Johannes en Jakobus mee.
29Terwijl Jezus aan het bidden was, veranderde zijn gezicht. En zijn kleren werden stralend wit. 30-31Opeens stonden er twee mannen bij hem met een hemelse glans over zich heen. Het waren Mozes en Elia. Ze spraken met Jezus over de dingen die in Jeruzalem zouden gaan gebeuren.
=Mozes en Elia verdwijnen in een wolk
32Intussen waren Petrus en de twee andere leerlingen in slaap gevallen. Toen ze wakker werden, zagen ze de hemelse glans van Jezus. En ze zagen ook de twee mannen die bij hem stonden. 33Toen Mozes en Elia weg wilden gaan, zei Petrus tegen Jezus: 'Meester, het komt goed uit dat wij hier zijn! We zullen drie hutten maken: één voor u, één voor Mozes, en één voor Elia.' Maar Petrus had er niets van begrepen.
34Op dat moment kwam er een wolk boven hen. Mozes, Elia en Jezus verdwenen in de wolk, en de leerlingen werden bang. 35Toen klonk uit de wolk Gods stem, die zei: 'Dit is mijn Zoon. Ik heb hem uitgekozen. Luister naar hem.'
36Nadat God gesproken had, was Jezus weer alleen. De leerlingen vertelden in die tijd aan niemand wat ze gezien hadden.
=Een jongen met een kwade geest
37De volgende dag gingen Jezus en de drie leerlingen de berg weer af. Er stond een grote groep mensen op hen te wachten. 38Een man uit de groep riep Jezus en zei: 'Meester, kom alstublieft naar mijn zoon kijken. Hij is mijn enige kind. 39Er komt steeds een kwade geest in hem. Elke keer als dat gebeurt, begint mijn zoon plotseling te schreeuwen. Dan schudt hij heen en weer, en dan krijgt hij schuim op zijn mond. De geest wil niet uit hem weggaan en doet hem heel veel pijn. 40Ik heb uw leerlingen gesmeekt om de geest weg te jagen. Maar zij konden het niet.'
41Toen zei Jezus: 'Wat zijn jullie toch ongelovig! Jullie doen het helemaal verkeerd. Hoe lang moet ik nog bij jullie blijven? Hoe houd ik dat vol? Breng die jongen hier!'
42Toen de jongen aan kwam lopen, gooide de kwade geest hem op de grond. Hij schudde de jongen heen en weer. Maar Jezus sprak streng tegen de kwade geest. Hij maakte de jongen weer beter, en bracht hem naar zijn vader.
43Iedereen was diep onder de indruk van Gods grote macht.
=Jezus zegt wat er met hem zal gebeuren
De mensen dachten nog vol verbazing na over alles wat Jezus deed. Intussen vertelde Jezus aan zijn leerlingen wat er zou gaan gebeuren. Hij zei:44'De Mensenzoon zal uitgeleverd worden. Dat moeten jullie goed onthouden.'
45De leerlingen wisten niet wat Jezus daarmee bedoelde. Ze konden het op dat moment nog niet begrijpen. En ze durfden het ook niet aan Jezus te vragen.
=Jezus vertelt wie echt belangrijk is
46De leerlingen hadden een discussie over wie de belangrijkste leerling was. 47Jezus wist dat ze zich daar druk om maakten. Hij haalde er een kind bij en zette het naast zich. 48Toen zei hij: 'Als je bij mij hoort, dan moet je juist voor de minst belangrijke mensen aandacht hebben. Zoals voor zo'n kind. Want wat je voor de minst belangrijke mensen doet, dat doe je voor mij. En wat je voor mij doet, dat doe je ook voor God, die mij gestuurd heeft. Weet je wie van jullie echt belangrijk is? Dat is degene die zichzelf het minst belangrijk vindt.'
=Jezus legt uit wie bij hem hoort
49Johannes zei tegen Jezus: 'Meester, wij zagen een man die uw naam gebruikt om kwade geesten weg te jagen. We zeiden dat hij daarmee moest ophouden. Want hij hoort niet bij ons.' 50Maar Jezus zei: 'Laat die man zijn gang gaan. Als hij geen vijand van jullie is, dan is hij een vriend.'
=Jezus is niet welkom in Samaria
51Jezus zou niet lang meer op aarde blijven. Daarom nam hij het besluit om naar Jeruzalem te gaan. 52Onderweg stuurde hij een paar leerlingen vooruit. Zij kwamen in een dorp in Samaria. Daar wilden ze een slaapplaats voor Jezus regelen. 53Maar Jezus was daar niet welkom, omdat hij op weg was naar Jeruzalem.
54Toen Jakobus en Johannes merkten dat Jezus niet welkom was, zeiden ze: 'Heer, wilt u dat wij vuur uit de hemel laten komen om de mensen hier te doden?' 55Maar Jezus draaide zich om en verbood ze om zo te praten. 56Daarna gingen ze verder naar een ander dorp.
=Het is moeilijk om Jezus te volgen
57Onderweg zei iemand tegen Jezus: 'Ik wil met u meegaan. Het maakt niet uit waar u naartoe gaat!' 58Jezus zei tegen hem: 'Vossen hebben een hol en vogels hebben een nest. Maar de Mensenzoon heeft geen plek om uit te rusten.'
59En Jezus zei tegen een ander: 'Ga met me mee!' De man antwoordde: 'Heer, vindt u het goed als ik eerst mijn vader ga begraven?' 60Maar Jezus zei: 'Laat de doden maar voor elkaar zorgen. Jij moet de mensen gaan vertellen over Gods nieuwe wereld!'
61Iemand anders zei tegen Jezus: 'Ik wil met u meegaan, Heer! Maar mag ik eerst afscheid nemen van mijn familie?' 62Jezus zei tegen hem: 'Mensen die achteromkijken in plaats van vooruit, zijn niet geschikt voor Gods nieuwe wereld.'
=De leerlingen gaan op reis
=Jezus stuurt zijn leerlingen op weg
#10
1De Heer koos 72 leerlingen uit. Hij stuurde hen twee aan twee op weg, naar alle plaatsen waar hij zelf ook heen wilde gaan.
2Hij zei tegen de leerlingen: 'Het goede nieuws moet overal verteld worden. Maar er zijn te weinig mensen om dat te doen. Vraag daarom aan God of hij meer mensen stuurt. Dan kan het goede nieuws overal verteld worden.
3Ga nu op weg! Maar let op, want het zal gevaarlijk zijn voor jullie. Net zo gevaarlijk als het voor lammetjes is om tussen wolven te lopen. 4Neem geen geld mee, en ook geen tas of schoenen. En groet niemand onderweg.'
=Wat de leerlingen onderweg moeten doen
5Jezus zei verder: 'Als je een huis binnengaat, zeg dan eerst: 'Ik wens dit huis vrede.' 6Als daar iemand woont die vrede wil, dan komt daar ook vrede. Maar als daar niet zo iemand woont, dan komt daar geen vrede. 7En ga niet steeds naar een volgend huis, maar blijf in het huis waar je ontvangen wordt. Eet en drink wat de mensen je geven. Daar hebben jullie recht op, want jullie werken hard.
8Als je in een stad komt waar je welkom bent, kun je eten wat de mensen je geven. 9Maak daar de zieke mensen beter en zeg tegen hen: 'Gods nieuwe wereld is dichtbij.'
10Maar soms ben je niet welkom in een stad. Dan moet je de straat op gaan en zeggen: 11'We vegen het stof van jullie stad van onze voeten. Want jullie hebben de verkeerde keus gemaakt. Maar denk erom: Gods nieuwe wereld is dichtbij.'
12Luister naar mijn woorden: Als God rechtspreekt over de wereld, zal hij zo'n stad zwaar straffen. Nog zwaarder dan Sodom.'
=Wie niet luistert, wordt gestraft
13Jezus zei ook: 'Jullie daar, inwoners van Chorazin en Betsaïda! Jullie zullen gestraft worden. Jullie hebben veel wonderen gezien, maar jullie hebben niet geluisterd. Stel dat de mensen in Tyrus en Sidon al die wonderen meegemaakt hadden. Dan hadden ze allang laten zien dat ze spijt hadden van hun fouten. En dan hadden ze hun leven veranderd! 14Luister! Als God rechtspreekt over de wereld, zal hij jullie zwaar straffen. Nog zwaarder dan Tyrus en Sidon.
15En jullie daar in Kafarnaüm. Denk je dat jullie welkom zijn in de hemel? Nee, jullie komen in de hel terecht!'
16Tegen zijn leerlingen zei Jezus: 'Iedereen die naar jullie luistert, die luistert naar mij. En iedereen die nee tegen jullie zegt, die zegt nee tegen mij. En niet alleen tegen mij, maar ook tegen God, die mij gestuurd heeft.'
=De leerlingen komen terug van hun reis
17De 72 leerlingen kwamen terug van hun reis. Ze waren blij en zeiden: 'Heer, zelfs de kwade geesten gehoorzaamden ons toen we uw naam noemden.'
18-19Jezus zei tegen hen: 'Luister! Jullie kunnen zonder gevaar op slangen en giftige spinnen gaan staan. Zo sterk heb ik jullie gemaakt. Niets kan jullie nog kwaad doen. Want ik heb gezien dat Satan uit de hemel gevallen is en zijn macht is kwijtgeraakt.
20Maar jullie moeten niet blij zijn omdat de geesten jullie gehoorzamen. Nee, jullie moeten blij zijn omdat het eeuwige leven voor jullie bestemd is.'
=Jezus kent God en vertelt over hem
21Op dat moment liet de heilige Geest Jezus juichen van vreugde. Jezus riep: 'Vader, Heer van de hemel en de aarde, ik dank u! Want u hebt al die dingen bekendgemaakt aan heel gewone mensen. Maar voor wijze en verstandige mensen hebt u die dingen verborgen. Ja, Vader, zo wilde u het.'
22Daarna zei Jezus: 'Alle macht die ik heb, heeft mijn Vader aan mij gegeven. Alleen de Vader kent de Zoon. En alleen de Zoon kent de Vader. En de Zoon vertelt over zijn Vader aan de mensen die hij uitkiest.'
23Daarna draaide Jezus zich om naar zijn leerlingen. En alleen tegen hen zei hij: 'Het echte geluk is voor jullie. Want jullie zien alle bijzondere dingen die ik doe. 24Luister naar mijn woorden: Veel profeten en koningen hadden graag gezien en gehoord wat jullie nu meemaken. Zij hebben het niet gezien of gehoord, maar jullie wel.'
=Een Samaritaan helpt
=Een wetsleraar stelt Jezus een vraag
25Er kwam een wetsleraar naar Jezus toe. Hij wilde Jezus iets verkeerds laten zeggen. Hij vroeg: 'Meester, wat moet ik doen om het eeuwige leven te krijgen?' 26Jezus zei tegen hem: 'Wat staat er in de wet? Wat lees je daar?'
27De man antwoordde: 'Houd van de Heer, je God, met je hele hart, met je hele ziel, met je hele verstand en met al je kracht. En houd evenveel van je medemensen als van jezelf.' 28Toen zei Jezus: 'Dat is het goede antwoord. Als je dat doet, zul je eeuwig leven.'
=Jezus vertelt over een man op reis
29De wetsleraar wilde laten zien dat hij de wet beter kende dan Jezus. Daarom vroeg hij: 'Wie is mijn medemens dan?'
30Toen vertelde Jezus een verhaal. Hij zei: 'Een man reisde van Jeruzalem naar Jericho. Maar onderweg werd hij door rovers overvallen. Ze pakten alles van hem af, ook zijn kleren. Ze sloegen hem halfdood, en lieten hem liggen.
31Toevallig kwam er een priester langs. Hij zag de man wel liggen, maar hij liep hem voorbij aan de overkant van de weg. 32Toen er even later een hulppriester langskwam, gebeurde hetzelfde. Hij zag de man wel liggen, maar hij liep hem voorbij aan de overkant van de weg.
=Een Samaritaan helpt de man
33Toen kwam er een vreemdeling langs, een Samaritaan. Hij zag de man liggen en kreeg medelijden. 34Daarom ging hij naar hem toe. Hij verzorgde de wonden van de man met olie en wijn. En hij deed er verband om. Toen zette hij de man op zijn eigen ezel en bracht hem naar een herberg. Daar zorgde hij voor hem. 35De volgende dag gaf de Samaritaan geld aan de eigenaar van de herberg en zei: 'Zorg goed voor de man. Als het je meer geld kost, krijg je dat van me op mijn terugreis.''
36Toen vroeg Jezus: 'Wat denk je? Wie was de medemens van de man die overvallen werd? De priester, de hulppriester of de Samaritaan?' 37De wetsleraar antwoordde: 'De Samaritaan, want die was goed voor de gewonde man.' Toen zei Jezus: 'Doe dan voortaan net zoals de Samaritaan.'
=Jezus geeft uitleg
=Marta zorgt voor Jezus
38Jezus en zijn leerlingen gingen verder, en kwamen bij een dorp. Daar woonde een vrouw die Jezus uitnodigde om bij haar thuis te komen. Ze heette Marta, 39en haar zus heette Maria.
Maria ging bij de Heer zitten en luisterde aandachtig naar zijn woorden.40Maar Marta was druk bezig met de zorg voor het eten en drinken. Ze vroeg aan Jezus: 'Heer, mijn zus laat mij alles alleen doen. Dat kan toch niet? Zeg tegen haar dat ze mij moet komen helpen.'
41Toen zei de Heer tegen haar: 'Marta, Marta, maak je toch niet altijd zo veel zorgen! 42Er is maar één ding echt belangrijk: dat je luistert naar mijn woorden. Maria heeft dus de goede keuze gemaakt. Mijn woorden zullen altijd bij haar blijven.'
=Jezus legt uit hoe je moet bidden
#11
1Op een keer was Jezus aan het bidden. Toen hij klaar was, zei één van zijn leerlingen tegen hem: 'Heer, leer ons hoe we moeten bidden. Want ook Johannes heeft zijn leerlingen leren bidden.' 2En Jezus zei: 'Zo moeten jullie bidden:
Vader,
laat iedereen u eren.
Laat uw nieuwe wereld komen.
3Geef ons elke dag het eten dat we nodig hebben.
4En vergeef ons wat we fout gedaan hebben,
want wij vergeven ook andere mensen hun fouten.
Help ons om nooit tegen u te kiezen.'
=Een vraag in de nacht
5Daarna zei Jezus: 'Stel dat je midden in de nacht naar het huis van een vriend gaat en roept: 'Kan ik drie broden van je lenen? 6Want ik heb plotseling bezoek gekregen. Het is een vriend van me, die op reis is. Maar ik heb geen eten voor hem in huis.'
7Wat denk je dat er dan gebeurt? Zal je vriend binnenblijven en roepen: 'Laat me met rust! De deur is allang op slot, de kinderen en ik liggen al in bed. Ik kan nu niet opstaan om je iets te geven'? 8Nee! Luister naar mijn woorden: Je vriend zal opstaan en je alles geven wat je nodig hebt. Niet alleen omdat hij je vriend is. Maar vooral omdat jij zo onbeleefd was om het te vragen.
=Als je iets vraagt, zul je het krijgen
9Luister daarom naar mijn woorden: Als je iets vraagt, zul je het krijgen. Als je iets zoekt, zul je het vinden. Als je op de deur klopt, wordt er voor je opengedaan. 10Want iedereen die om iets vraagt, zal het krijgen. En iedereen die iets zoekt, zal het vinden. En voor iedereen die klopt, wordt de deur opengedaan.
11Niemand geeft zijn kind een slang als het om een vis vraagt. 12Of een giftige spin als het om een ei vraagt. 13Jullie zorgen goed voor je kinderen, ook al zijn jullie slechte mensen. Dan zal jullie hemelse Vader zeker goed voor jullie zorgen. Hij geeft de heilige Geest aan mensen die daarom vragen.'
=Verbazing en ongeloof
14Jezus jaagde een kwade geest weg uit een man die niet kon praten. Toen de geest weg was, kon de man praten. De mensen waren verbaasd.
15Maar sommigen zeiden: 'Jezus kan kwade geesten wegjagen omdat Satan hem helpt. Want Satan is de leider van de kwade geesten.' 16En anderen zeiden tegen Jezus: 'Bewijs maar eens met een teken dat u door God gestuurd bent.' Ze wilden laten zien dat Jezus dat niet kon.
=Jezus krijgt geen hulp van Satan
17Jezus wist wat de mensen dachten. Hij zei: 'Een land dat oorlog voert tegen zichzelf, wordt leeg en verlaten. Daar storten alle huizen in.
18-19Met Satan is het net zo. Want als ik kwade geesten wegjaag met hulp van Satan, dan vecht Satan tegen zichzelf. En dan vernietigt hij zijn eigen macht.
Jullie beweren dat ik kwade geesten wegjaag met hulp van Satan. Maar jullie eigen mensen jagen ook kwade geesten weg. Dat doen ze toch ook niet met hulp van Satan? Zij zijn dus het bewijs dat jullie ongelijk hebben.20Ik jaag de kwade geesten weg met de macht van God. Daaraan kunnen jullie zien dat Gods nieuwe wereld gekomen is.
21Het huis van een sterke, gewapende man kun je niet zomaar leegroven. De man bewaakt zijn huis goed, zijn bezittingen zijn veilig. 22Totdat er iemand komt die nog sterker is dan die man, en hem verslaat. Dan verliest die man alles. Al zijn spullen worden meegenomen, ook de wapens waarop hij vertrouwde.
23Iedereen die niet voor mij kiest, is mijn vijand. Als je mij niet helpt, dan help je Satan. Ik breng mensen bij God, maar Satan houdt mensen juist bij God weg.'
=Een verhaal over een kwade geest
24Jezus zei: 'Stel je eens voor: Een kwade geest woont in een man. Op een dag gaat die kwade geest uit hem weg. De geest zwerft door de woestijn. Hij zoekt een plek om te rusten, maar vindt die niet. Dan denkt hij: Ik ga terug naar huis, naar de man in wie ik eerst woonde.
25De kwade geest komt terug en ziet dat zijn huis schoon is. Het is klaar om in te wonen. 26Dan roept hij er zeven andere geesten bij, die nog erger zijn dan hijzelf. En allemaal gaan ze in die man wonen. Dan gaat het met hem nog slechter dan daarvoor.'
=Jezus zegt voor wie het echte geluk is
27Terwijl Jezus nog aan het praten was, riep een vrouw: 'Een vrouw die een zoon krijgt zoals u, heeft geluk!' 28Maar Jezus zei: 'Het echte geluk is voor mensen die luisteren naar God, en doen wat hij wil.'
=Jezus geeft het voorbeeld van Jona
29Er kwamen steeds meer mensen naar Jezus toe. Jezus zei tegen hen: 'Jullie zijn slechte mensen. Jullie vragen om een teken. Maar het enige teken dat jullie krijgen, is het voorbeeld van de profeet Jona. 30Jona was een teken voor de inwoners van de stad Nineve. Net zo zal de Mensenzoon een teken zijn voor jullie.'
31En Jezus zei verder: 'Op een dag zal God rechtspreken over de wereld. Dan zullen jullie voor hem staan, samen met de koningin van het Zuiden. God zal jullie straffen, maar haar niet. Want zij kwam uit een ver land om te luisteren naar de wijsheid van koning Salomo. Nu staat hier iemand die belangrijker is dan Salomo. Maar jullie luisteren niet.
32Op een dag zal God rechtspreken over de wereld. Dan zullen jullie voor hem staan, samen met de inwoners van de stad Nineve. God zal jullie straffen, maar hen niet. Want toen de profeet Jona hen waarschuwde, hebben zij hun leven veranderd. Nu staat hier iemand die belangrijker is dan Jona. Maar jullie luisteren niet.
=Je moet doen wat God wil
33Niemand zet een brandende lamp onder in een kast. Je zet een lamp juist hoog. Dan kan iedereen die binnenkomt, het licht goed zien.
34Elk mens kan licht uitstralen. Als je doet wat God wil, dan straal je licht uit. Maar als je niet doet wat God wil, dan straal je geen licht uit. 35Zorg dus dat je doet wat God wil. 36Als je dat altijd doet, dan straal je overal om je heen licht uit. Dan ben je net als een lamp.'
=Kritiek op farizeeën en wetsleraren
=Jezus heeft kritiek op de farizeeën
37Toen Jezus uitgesproken was, kwam er een farizeeër naar hem toe. Die nodigde hem uit om bij hem thuis te komen eten. Jezus ging mee, en hij ging meteen aan tafel. 38De farizeeër was verbaasd dat Jezus zich niet eerst waste voor het eten.
39Toen zei de Heer tegen hem: 'Jullie farizeeën vinden het belangrijk om dingen aan de buitenkant schoon te maken. Maar het is veel belangrijker hoe je van binnen bent. En van binnen zitten jullie vol met slechte dingen! 40Jullie begrijpen er niets van. God heeft niet alleen de buitenkant gemaakt, maar ook de binnenkant. 41Je moet goed zijn voor arme mensen. Dan ben je van binnen goed, en dat is voor God het belangrijkste.'
=De farizeeën zijn van binnen slecht
42Jezus zei ook tegen de farizeeën: 'Jullie houden je aan de kleinste regeltjes. Jullie betalen zelfs belasting over alle kruiden in je tuin. Maar dat is niet genoeg. Je moet andere mensen goed behandelen, en God liefhebben. Maar dat doen jullie niet. Daarom zullen jullie gestraft worden.
43Jullie willen de beste plaatsen hebben in de synagoge. En jullie willen beleefd gegroet worden op straat. Daarom zullen jullie gestraft worden.
44De mensen weten niet dat jullie van binnen slecht zijn. En doordat ze naar jullie luisteren, worden ze zelf ook slecht. Daarom zullen jullie gestraft worden.'
=Jezus heeft kritiek op de wetsleraren
45Eén van de wetsleraren zei tegen Jezus: 'Meester, u zegt dat tegen de farizeeën. Maar daarmee beledigt u ons ook.' 46Jezus antwoordde: 'Wetsleraren, ook jullie zullen gestraft worden. Want jullie geven de mensen moeilijke regels. Maar zelf houden jullie je aan geen enkele regel.'
=Straf voor de mensen die nu leven
47Jezus zei tegen de wetsleraren: 'Jullie maken prachtige monumenten voor de profeten van vroeger. Maar jullie eigen voorouders hebben hen gedood! 48Zij hebben de profeten gedood, en nu maken jullie monumenten voor de dode profeten. Daarmee laten jullie zien dat je het eens bent met je voorouders. En daarom zullen jullie gestraft worden.
49-50Nu volgt het wijze plan van God. God zegt: 'Ik zal profeten en apostelen sturen naar de mensen die nu leven. Zij zullen sommige profeten vermoorden, en andere mishandelen. En dan zal ik de mensen die nu leven, straffen voor hun slechtheid. Ik ga hen straffen voor alle profeten die vermoord zijn, vanaf het begin van de wereld tot nu. 51Van de moord op Abel tot de moord op Zecharja, die werd vermoord bij het altaar in de tempel. Ja, luister naar mijn woorden: De mensen die nu leven, zullen voor al die moorden gestraft worden.''
=Nog meer kritiek op de wetsleraren
52Jezus zei ook tegen de wetsleraren: 'Jullie weten hoe je goed moet leven, maar jullie doen het niet. En jullie houden de mensen tegen die wel proberen om goed te leven. Daarom zullen jullie gestraft worden.' 53-54Toen ging Jezus weg.
De wetsleraren en de farizeeën waren woedend op Jezus. Vanaf toen gingen ze hem allerlei vragen stellen. Ze hoopten dat hij iets strafbaars zou zeggen. Want dan konden ze hem gevangen laten nemen.
=Jezus waarschuwt voor de farizeeën
#12
1Intussen waren er duizenden mensen naar Jezus toe gekomen. Het was zo druk dat de mensen tegen elkaar aan stonden te duwen.
Jezus begon eerst tegen zijn leerlingen te spreken. Hij zei: 'Pas op voor de gevaarlijke invloed van de farizeeën. Zij zijn schijnheilig. Pas op dat jullie dat niet worden.2Want alles wat verborgen is, zal zichtbaar worden. En alles wat geheim is, zal bekend worden. 3Nu is alles waarover jullie praten, nog geheim. Maar straks zal iedereen het te horen krijgen.'
=De leerlingen moeten niet bang zijn
4Jezus zei verder: 'Vrienden, jullie moeten niet bang zijn voor mensen. Ze kunnen je doden, maar daarna kunnen ze je niets meer doen. 5Jullie moeten bang zijn voor God, want hij kan je doden en je daarna in de hel gooien.
6Mussen kosten bijna niets. Je hebt er al vijf voor een paar cent. En toch vergeet God geen enkele mus. 7Jullie zijn voor God veel belangrijker dan mussen. God weet zelfs hoeveel haren jullie op je hoofd hebben. Je hoeft dus niet bang te zijn.
=De leerlingen moeten zeggen dat ze bij Jezus horen
8Luister naar mijn woorden: Jullie moeten aan de mensen vertellen dat je bij mij hoort. Dan zal ik ook tegen de engelen van God zeggen dat jullie bij mij horen. 9Maar stel dat jullie tegen de mensen zeggen: 'Ik ken Jezus niet.' Dan zal ik ook tegen de engelen zeggen dat ik jullie niet ken.
10Als iemand slechte dingen zegt over de Mensenzoon, kan hij vergeving krijgen. Maar als iemand de heilige Geest beledigt, kan hij geen vergeving krijgen.
11Stel dat ze jullie naar een synagoge brengen, of naar een bestuurder of machthebber. Maak je dan geen zorgen over wat je moet zeggen, of hoe je het moet zeggen. 12Want als het zover is, zal de heilige Geest jullie de juiste woorden geven.'
=Geld is niet belangrijk
=Het voorbeeld van de rijke man
13Daarna zei iemand uit de groep mensen tegen Jezus: 'Meester, zeg tegen mijn broer dat hij de erfenis met mij moet delen.' 14Maar Jezus zei: 'Het is niet mijn taak om te beslissen over dat soort dingen.' 15Ook zei hij: 'Pas op voor het verlangen naar steeds meer bezit. Kijk daarvoor uit. Je kunt heel veel bezitten, maar je leven kun je nooit bezitten.'
16Toen gaf Jezus de mensen dit voorbeeld: 'Een rijke man heeft een groot stuk land dat vol staat met koren. 17Hij denkt: Wat moet ik doen? In mijn schuren is niet genoeg plaats voor al het graan. 18Dan denkt de man: Weet je wat? Ik breek mijn oude schuren af en ik bouw nieuwe schuren die veel groter zijn. Daarin bewaar ik dan het graan en al mijn bezit. 19Dan kan ik tegen mezelf zeggen: Zo, nu ben ik rijk. Ik heb genoeg om jaren van te leven! Ik ga nu lekker uitrusten, eten, drinken en feestvieren.
20Maar God zegt tegen hem: 'Je bent een domme man. Want vannacht zul je sterven. En voor wie is dan je rijkdom?''
21Toen zei Jezus: 'Zo loopt het af met iemand die alleen maar leeft om rijk te worden. Want zo iemand heeft wel heel veel bezit, maar bij God heeft hij bijna niets.'
=Je moet je geen zorgen maken
22-23Jezus zei tegen zijn leerlingen: 'Luister naar mijn woorden: Maak je geen zorgen over eten. Want je leven is veel belangrijker dan eten. En maak je geen zorgen over kleren. Want je lichaam is veel belangrijker dan kleren.
24Kijk eens naar de vogels. Ze werken niet op het land en ze hebben geen kelder of schuur. God geeft ze te eten. En jullie zijn voor hem veel belangrijker dan de vogels. 25Maak je dus geen zorgen. Dat heeft geen zin. Je blijft er geen dag langer door leven. 26En als dat je al niet lukt, waarom zou je je dan nog zorgen maken over de rest?
27Kijk eens naar de bloemen. Ze werken niet en ze maken geen kleren. Toch zijn ze prachtig. Ja, zelfs nog mooier dan koning Salomo in zijn mooiste kleren. 28Het gras dat vandaag op het veld staat, wordt morgen gebruikt om een vuur te maken. En toch versiert God het gras met prachtige bloemen. Dan zal God zeker voor jullie zorgen! Waarom vertrouwen jullie dan niet op hem?
29Maak je dus geen zorgen. Vraag niet: 'Hoe komen we aan eten?' of: 'Hoe komen we aan drinken?' 30Met die dingen houden de mensen zich bezig die God niet kennen. Je Vader weet echt wel dat je die dingen nodig hebt. 31Houd je bezig met Gods nieuwe wereld. Dan zal God je die andere dingen ook geven.
32Wees niet bang, ook al zijn jullie maar met weinig gelovigen. Want de nieuwe wereld is voor jullie. Zo wil God dat.'
=Je moet je bezit verkopen
33Jezus zei verder: 'Verkoop je bezit en geef het geld aan de armen. Zorg dat je rijk wordt in de hemel. Want in de hemel raakt je geld nooit op. Je zult het daar ook nooit verliezen, en het zal er nooit gestolen worden. 34Leef daarom op zo'n manier dat je rijk wordt in de hemel.'
=De Mensenzoon komt onverwacht
=Blijf goed opletten
35Jezus zei: 'Zorg dat je klaarstaat en goed oplet. 36Net zoals knechten die wachten op hun heer. Hij komt laat thuis van een feest. Maar als hij op de deur klopt, doen de knechten meteen open.
37-38Het echte geluk is voor zulke knechten. Knechten die wakker zijn als hun heer komt, zelfs al is het midden in de nacht. Luister goed naar mijn woorden: De heer zal voor die knechten klaarstaan. Hij zal hen behandelen als belangrijke gasten, en hij zal zelf hun eten komen brengen.
39-40Stel dat je van tevoren weet wanneer er een dief komt. Dan zorg je ervoor dat die dief niet bij je kan inbreken. Maar jullie weten niet wanneer de Mensenzoon komt. Dus moeten jullie altijd klaarstaan. Onthoud dat goed!'
=Het voorbeeld van de twee dienaren
41Toen vroeg Petrus: 'Heer, was dat voorbeeld bedoeld voor iedereen? Of alleen voor ons?' 42De Heer antwoordde: 'Wat doet een dienaar die trouw en verstandig is? Stel dat zijn heer op reis gaat. Hij geeft zijn dienaar de opdracht om goed te zorgen voor al het personeel. 43-44Op een dag komt de heer terug. En hij ziet dat de dienaar inderdaad goed zorgt voor het personeel. Luister goed naar mijn woorden: Die dienaar krijgt een beloning! De heer zal hem verantwoordelijk maken voor zijn hele bezit.
45Maar stel dat die dienaar denkt: Mijn heer komt voorlopig niet terug. En hij begint het personeel te slaan. Hij eet zich vol en wordt dronken. 46Stel dat de heer dan terugkomt op een moment dat de dienaar hem helemaal niet verwacht. Dan zal de heer hem de zwaarste straf geven. Net zo'n zware straf als de ongelovige mensen zullen krijgen.
=Wie veel krijgt, moet ook veel geven
47Stel dat een dienaar weet wat zijn heer wil, maar het niet doet. Dan zal hij zwaar gestraft worden. 48Maar stel dat een dienaar niet weet wat zijn heer wil, en dan iets verkeerds doet. Dan zal hij minder zwaar gestraft worden.
Want als God je veel geeft, dan vraagt hij er ook veel voor terug. En als je veel voor God mag doen, dan zal hij ook veel van je verwachten.'49Jezus zei: 'Ik ben gekomen om vuur op aarde te brengen. Wat zou ik graag willen dat het vuur al brandde! 50Ik zal zwaar moeten lijden. Wat zou ik graag willen dat het al gebeurd was!
51Denken jullie dat ik gekomen ben om vrede te brengen op aarde? Nee, ik breng helemaal geen vrede. Door mij worden mensen juist vijanden van elkaar. 52Vanaf nu komt er in elke familie ruzie. 53Vaders en zonen krijgen ruzie met elkaar. Moeders en dochters krijgen ruzie met elkaar. En ook schoonmoeders en schoondochters krijgen ruzie met elkaar.'
=Het gaat om de juiste beslissing
54Jezus zei tegen de mensen: 'Als jullie een wolk zien in het westen, dan zeggen jullie meteen: 'Er komt regen.' En dat gebeurt dan ook. 55En als het waait vanuit het zuiden, dan zeggen jullie: 'Het wordt warm vandaag.' En ook dat gebeurt. 56Wat zijn jullie schijnheilig! Alle gewone gebeurtenissen begrijpen jullie precies. Maar wat er op dit moment voor bijzonders gebeurt, dat willen jullie niet begrijpen!
57Bedenk wat goed is om te doen en neem een beslissing. Er is niet veel tijd meer. 58Het is alsof je op weg bent naar de rechter, samen met de man aan wie je geld schuldig bent. Probeer het onderweg met hem op te lossen. Want anders is het te laat en brengt hij je voor de rechter. En de rechter zorgt ervoor dat je wordt opgesloten in de gevangenis.
59Luister naar mijn woorden: Je komt die gevangenis pas uit als je je schuld helemaal betaald hebt.'
=Leef zoals God het wil
=De mensen moeten hun leven veranderen
#13
1Op dat moment kwam er een groepje mensen naar Jezus toe. Ze hadden een bericht over Pilatus. Hij had een groep mensen uit Galilea vermoord in de tempel, terwijl zij offers aan het brengen waren. 2Toen zei Jezus: 'Denken jullie dat die mensen slechter waren dan alle andere mensen uit Galilea? Omdat ze op zo'n manier gestorven zijn? 3Nee, dat is echt niet zo. Jullie moeten je leven veranderen. Anders zullen jullie allemaal op die manier sterven.
4Laatst gingen er achttien mensen dood toen de Siloam-toren instortte. Denken jullie dat die mensen slechter waren dan alle andere mensen in Jeruzalem? 5Nee, dat is echt niet zo. Jullie moeten je leven veranderen. Anders zullen jullie allemaal op die manier sterven.'
=Het voorbeeld van de vijgenboom
6Toen gaf Jezus dit voorbeeld: 'Iemand heeft een vijgenboom in zijn tuin geplant. Elk jaar gaat hij kijken of er vijgen aan de boom zitten. Maar hij vindt er nooit één. 7Daarom zegt hij tegen de tuinman: 'Ik kom nu al drie jaar bij die boom kijken. Maar er zitten nog steeds geen vijgen aan. Hak de boom maar om, want zo wordt de grond niet goed gebruikt.'
8Maar de tuinman antwoordt: 'Heer, laat de boom dit jaar nog staan. Ik zal er extra goed voor zorgen. 9Misschien zijn er dan volgend jaar vijgen. Als dat niet zo is, dan kunt u hem volgend jaar omhakken.''
=Jezus maakt een vrouw beter op sabbat
10Op een sabbat gaf Jezus in de synagoge uitleg over God. 11Daar was ook een vrouw die een kwade geest in zich had. Die geest maakte haar al achttien jaar ziek. De vrouw was helemaal krom, ze kon niet meer rechtop staan. 12Toen Jezus haar zag, riep hij haar bij zich en zei: 'Je bent bevrijd van je ziekte.' 13Toen legde hij zijn handen op de vrouw, en meteen kon ze weer rechtop staan. En de vrouw dankte God.
14Maar de leider van de synagoge was kwaad, omdat Jezus de vrouw beter gemaakt had op sabbat. De leider zei tegen de mensen: 'Er zijn zes dagen waarop we moeten werken. Op die dagen mag je komen om te worden genezen. Maar niet op sabbat.'
15Maar de Heer antwoordde: 'Wat zijn jullie schijnheilig! Als je koe of je ezel wil drinken, dan geven jullie hem te drinken. Ook al is het sabbat. 16Maar jullie willen niet dat deze vrouw op sabbat geholpen wordt. Terwijl ze bij het volk van Abraham hoort, en al achttien jaar in de macht van Satan was.'
17Toen Jezus dat zei, schaamden zijn tegenstanders zich. En alle andere mensen waren blij met de geweldige dingen die hij deed.
=Jezus vertelt over Gods nieuwe wereld
18Daarna zei Jezus: 'Waarmee zal ik Gods nieuwe wereld vergelijken? Waar lijkt die wereld op? 19Gods nieuwe wereld lijkt op een mosterdzaadje. Iemand zaait zo'n klein zaadje in zijn tuin. Het zaadje groeit en wordt een boom. En in de takken van de boom bouwen vogels hun nest.'
20Jezus zei weer: 'Waar lijkt Gods nieuwe wereld op? 21Gods nieuwe wereld lijkt op gist. Een vrouw doet een klein beetje gist bij een grote zak meel. Daardoor verandert al het meel.'
=Jezus is op weg naar Jeruzalem
=Het is moeilijk om in Gods nieuwe wereld te komen
22Jezus reisde verder naar Jeruzalem. Onderweg kwam hij langs steden en dorpen. Daar gaf hij de mensen uitleg over God. 23Iemand vroeg: 'Heer, is het waar dat er maar weinig mensen gered worden?' Jezus antwoordde: 24'Luister naar mijn woorden: De deur naar Gods nieuwe wereld is klein. Dus je moet erg je best doen om binnen te komen. Er zullen veel mensen zijn die het proberen, zonder dat het ze lukt.
25Op een keer zal de heer van het huis besluiten om de deur dicht te doen. Dan staan jullie buiten en kloppen jullie op de deur. En dan zeggen jullie: 'Heer, doe open!' Maar de heer zal antwoorden: 'Ik ken jullie niet.' 26Dan roepen jullie: 'Maar we hebben samen met u gegeten en gedronken. En u hebt in onze stad uitleg gegeven over God!' 27Maar de heer zal zeggen: 'Ik ken jullie niet. Jullie hebben steeds maar weer gedaan wat God niet wil. Ik wil jullie niet meer zien!'
28Dan zullen jullie huilen van ellende en spijt. Want jullie zullen zien dat Abraham, Isaak en Jakob in Gods nieuwe wereld zijn. Samen met alle profeten. Maar zelf moeten jullie buiten blijven! 29Mensen uit alle landen zullen in Gods nieuwe wereld komen. En ze zullen er feestvieren.
30Luister! De belangrijkste mensen zullen achteraankomen. En de onbelangrijkste mensen komen vooraan te staan.'
=Jezus vertelt dat hij gaat sterven
31Op dat moment kwamen er een paar farizeeën naar Jezus toe. Ze zeiden: 'U kunt hier beter weggaan, want Herodes wil u doden.' 32Maar Jezus zei: 'Herodes lijkt op een vos die aan het jagen is. Ga naar hem toe en zeg hem dat ik vandaag en morgen nog aan het werk ben. Ik jaag kwade geesten weg en ik maak mensen beter. Op de derde dag is mijn werk afgelopen. Dan zal ik hier weggaan. 33Ik moet vandaag, morgen en overmorgen nog verder reizen. Want een profeet hoort te sterven in Jeruzalem.'
34Daarna zei Jezus: 'Jeruzalem, Jeruzalem! Jouw inwoners hebben de profeten gedood. Ze hebben de dienaren die God stuurde, met stenen doodgegooid.
Inwoners van Jeruzalem, telkens probeerde ik jullie te beschermen. Net zoals een vogel haar jongen beschermt onder haar vleugels. Maar jullie wilden niet door mij beschermd worden.
35Daarom zal de tempel leeg achterblijven.
Luister naar mijn woorden: Jullie zien mij nu voor het laatst. Jullie zullen mij pas weer zien als de nieuwe wereld komt. Dan zullen jullie zeggen: 'Leve de man die door God gestuurd is!''
=Jezus eet bij een farizeeër
=Jezus maakt een man beter op sabbat
#14
1Op een dag ging Jezus naar het huis van een belangrijke farizeeër. Jezus was daar uitgenodigd voor een maaltijd. Het was sabbat en iedereen lette goed op Jezus.
2Er was in dat huis ook een zieke man. Zijn lichaam was helemaal dik van het vocht. 3Jezus vroeg aan de wetsleraren en farizeeën: 'Mag je op sabbat iemand beter maken of niet?' 4Maar ze gaven geen antwoord. Toen pakte Jezus de zieke man vast en maakte hem weer beter. Daarna stuurde hij de man weg.
5Jezus zei tegen de wetsleraren en farizeeën: 'Wat doen jullie als je zoon in een put valt, of je koe? Dan haal je hem er toch meteen uit, ook al is het sabbat?' 6Daar hadden ze geen antwoord op.
=Maak jezelf niet de belangrijkste
7Jezus zag dat de andere gasten de beste plaats aan tafel uitzochten. Daarom gaf hij hun dit voorbeeld: 8'Als je uitgenodigd wordt voor een feestelijke maaltijd, ga dan niet op de beste plaats zitten. Want er kan een gast komen die belangrijker is dan jij. 9Als jij dan op de belangrijkste plaats zit, komt de man die het feest geeft naar jou toe. En hij zal zeggen: 'Je moet opstaan voor mijn andere gast!' Dan moet jij op de slechtste plaats gaan zitten, en lacht iedereen je uit.
10Als je uitgenodigd wordt, kun je beter op de slechtste plaats gaan zitten. Want dan komt de man die het feest geeft naar jou toe met de woorden: 'Beste vriend, kom hier op een betere plaats zitten!' Dan zullen alle andere gasten zien hoe jij gewaardeerd wordt.
11Want God zal iedereen die zichzelf geweldig vindt, onbelangrijk maken. En juist mensen die zichzelf niets waard vinden, die zal God belangrijk maken.'
=Nodig arme mensen uit
12Jezus zei tegen de man die hem uitgenodigd had: 'Stel dat je mensen uitnodigt om 's middags of 's avonds bij jou te komen eten. Vraag dan niet je vrienden, je familie of je rijke buren. Want dan krijg je ook een uitnodiging om bij hen te komen eten. En zo krijg je iets terug voor je moeite.
13Als je mensen thuis uitnodigt, vraag dan arme mensen, zwervers en bedelaars. 14Het echte geluk is dan voor jou. Want die mensen kunnen niets voor jou terugdoen. Daarom zal God je belonen, op de dag dat goede mensen opstaan uit de dood.'
=Het voorbeeld van het feest
15Eén van de gasten hoorde wat Jezus zei. Die man zei: 'Het echte geluk is voor de mensen die feest zullen vieren in Gods nieuwe wereld.'
16Jezus antwoordde met een voorbeeld. Hij zei: 'Een man geeft een groot feest en nodigt veel mensen uit. 17Op de dag van het feest stuurt hij zijn knecht naar de gasten met het bericht: 'Kom naar mijn feest, alles staat klaar.' 18Maar de gasten zeggen één voor één: 'Het spijt me, ik kan niet komen.' De eerste zegt: 'Ik heb een stuk land gekocht dat ik nu echt moet gaan bekijken. Zeg tegen je heer dat het me spijt.' 19Een ander zegt: 'Ik heb tien koeien gekocht en ik moet ze gaan bekijken. Zeg tegen je heer dat het me spijt.' 20En weer een ander zegt: 'Ik kan niet komen, want ik ben net getrouwd.'
21De knecht komt terug en vertelt alles aan zijn heer. Die wordt kwaad en zegt tegen zijn knecht: 'Ga direct de stad in. Haal de arme mensen, zwervers en bedelaars van de straat en breng ze hier.'
22Als de knecht weer terugkomt, zegt hij: 'Heer, ik heb gedaan wat u vroeg, maar er zijn nog steeds lege plaatsen.' 23De heer antwoordt: 'Ga dan naar de wegen buiten de stad en haal iedereen op die daar rondloopt. Zorg dat iedereen komt, want mijn huis moet vol worden. 24En luister naar mijn woorden: De gasten die ik eerst uitgenodigd had, mogen niet meer binnenkomen!''
=Je moet alles opgeven
=Geef je eigen leven op
25Een grote groep mensen reisde met Jezus mee. Jezus zei tegen hen: 26'Als je bij mij wilt horen, dan moet je alles opgeven: je vader en je moeder, je vrouw en je kinderen, en je broers en je zussen. Je moet zelfs bereid zijn om je eigen leven op te geven. Als je dat niet wilt, dan kun je mijn leerling niet zijn. 27Je kunt alleen mijn leerling zijn als je met mij meegaat en samen met mij lijdt.'
=Denk na voordat je aan iets begint
28Jezus zei: 'Stel dat je een toren wilt bouwen. Dan ga je eerst bedenken hoeveel dat kost en of je genoeg geld hebt. 29Want stel dat je wel begint te bouwen, maar geen geld hebt om het werk af te maken. Dan zullen alle mensen je uitlachen. 30Ze zullen zeggen: 'Die man begon te bouwen, maar hij kon het niet afmaken!'
31Of stel dat een koning oorlog wil voeren tegen een andere koning. Hij weet dat die andere koning met een leger van 20.000 soldaten komt. Dan gaat hij natuurlijk eerst bedenken of zijn eigen leger van tienduizend soldaten wel groot genoeg is. 32Als dat niet zo is, kan hij beter zo snel mogelijk een dienaar sturen. Die kan de andere koning dan om vrede vragen.
33Bedenk dus goed wat het betekent om mijn leerling te zijn. Want je moet alles opgeven wat je hebt. 34Mijn leerlingen kun je vergelijken met zout. Zout is iets goeds. Maar als het zijn zoute smaak verliest, kun je het niet opnieuw zout maken. 35Dan kun je het nergens meer voor gebruiken, en wordt het weggegooid. Laat dat goed tot je doordringen.'
=Jezus geeft voorbeelden
=Het voorbeeld van het schaap
#15
1Alle tollenaars en slechte mensen kwamen naar Jezus luisteren. 2De farizeeën en de wetsleraren klaagden daarover. Ze zeiden: 'Jezus gaat om met slechte mensen, en hij eet zelfs met ze!'
3Daarom gaf Jezus dit voorbeeld. Hij zei: 4'Stel dat je honderd schapen hebt, maar je raakt er één kwijt. Dan ga je dat ene schaap toch zoeken? Je laat de 99 andere schapen achter in het veld. En je gaat dat ene schaap zoeken totdat je het vindt. 5Als je het schaap gevonden hebt, dan ben je blij. En je draagt het op je schouders naar huis. 6Thuis roep je de buren en je vrienden. En je zegt: 'Laten we feestvieren! Want ik heb het schaap gevonden dat ik kwijt was.'
7Luister naar mijn woorden: Zo is het ook met God in de hemel. Hij is heel blij met één slecht mens die zijn leven verandert. Meer nog dan met 99 goede mensen die hun leven niet hoeven te veranderen.'
=Het voorbeeld van de zilveren munt
8Jezus zei ook: 'Stel dat een vrouw tien zilveren munten heeft, maar er één kwijtraakt. Dan gaat ze die toch zoeken? Ze doet een lamp aan en veegt haar huis totdat ze de munt vindt. 9En als ze hem gevonden heeft, dan roept ze haar vriendinnen en de buren. En ze zegt: 'Laten we feestvieren! Want ik was mijn zilveren munt kwijt, maar ik heb hem gevonden.'
10Luister naar mijn woorden: Als één slecht mens zijn leven verandert, zijn de engelen van God net zo blij als die vrouw.'
=Het voorbeeld van de zoon die weggaat
11Jezus gaf ook dit voorbeeld: 'Een man had twee zonen. 12De jongste zoon zei tegen zijn vader: 'Vader, ik wil mijn deel van de erfenis nu hebben.' De vader gaf hem wat hij vroeg. 13Een paar dagen later pakte de zoon al zijn spullen bij elkaar en ging weg. Hij ging naar een ver land. Daar gaf hij al zijn geld uit aan een leven vol plezier.
14Toen alles op was, kwam er een grote hongersnood in dat verre land. De zoon had niets meer te eten. 15Daarom ging hij werken bij één van de mensen in dat land. Die stuurde hem naar het veld om op de varkens te passen. 16De zoon had zo'n honger dat hij zelfs het varkensvoer op wilde eten. Maar niemand gaf hem iets. 17Toen dacht hij: Thuis hebben zelfs de armste knechten altijd genoeg te eten. En ik ga hier dood van de honger! 18Ik zal naar mijn vader teruggaan en tegen hem zeggen: 'Vader, ik heb me slecht gedragen tegenover God en tegenover u. 19Ik verdien het niet meer om uw zoon te zijn. Behandel mij voortaan net zoals uw armste knechten.'
20Toen ging de zoon terug naar zijn vader.
=De vader is blij dat de zoon terug is
De vader zag zijn zoon al vanuit de verte aankomen. En meteen kreeg hij medelijden. Hij rende naar zijn zoon toe, sloeg zijn armen om hem heen en kuste hem.21De zoon zei: 'Vader, ik heb me slecht gedragen tegenover God en tegenover u. Ik verdien het niet meer om uw zoon te zijn.'
22Maar de vader zei tegen zijn knechten: 'Haal snel mijn mooiste jas voor mijn zoon en trek hem die aan. Doe een ring om zijn vinger en doe schoenen aan zijn voeten. 23Haal het vetste kalf en slacht het. We gaan eten en feestvieren! 24Want mijn zoon was dood, maar nu leeft hij weer. Ik was hem kwijt, maar ik heb hem weer gevonden.' Toen gingen ze feestvieren.
=De oudste zoon is kwaad
25De oudste zoon was nog op het land. Toen hij thuiskwam, hoorde hij dat er muziek gemaakt werd, en dat er werd gedanst. 26Hij riep één van de knechten en vroeg waarom er feest was. 27De knecht zei: 'Je broer leeft nog! Hij is terug, en je vader heeft het vetste kalf laten slachten.'
28Toen werd de oudste zoon kwaad. Hij wilde niet naar binnen gaan. Zijn vader kwam naar hem toe en zei: 'Ga toch mee naar binnen.' 29Maar de zoon antwoordde: 'Ik werk nu al heel veel jaren voor u. En ik heb altijd gedaan wat u van mij vroeg. Toch hebt u voor mij nooit een dier laten slachten. Niet eens een geitje om feest te vieren met mijn vrienden. 30Maar nu komt die zoon van u thuis en voor hem slacht u het vetste kalf! Terwijl hij uw geld heeft uitgegeven aan de hoeren.'
31Toen zei de vader: 'Lieve jongen, jou heb ik altijd bij me. En alles wat van mij is, is van jou. 32Maar we kunnen niet anders dan blij zijn en feestvieren. Want je broer was dood, maar hij leeft weer. We waren hem kwijt, maar nu hebben we hem weer gevonden.''
=Het voorbeeld van de slimme dienaar
#16
1Jezus gaf de leerlingen nog een voorbeeld. Hij zei: 'Een rijke man had een dienaar die zijn zaken regelde. Maar de mensen klaagden bij de rijke man. Ze zeiden dat die dienaar slecht omging met het bezit van de rijke man. 2Toen riep de rijke man zijn dienaar en zei: 'Ik hoor van iedereen dat jij oneerlijk bent. Daarom kun je niet langer mijn dienaar zijn. Lever alle rekeningen bij mij in.'
3De dienaar dacht: Ik word ontslagen! Wat moet ik doen? Werken op het land kan ik niet. En ik schaam me ervoor om een bedelaar te worden. 4Ik weet het al! Ik zorg ervoor dat ik vrienden krijg. Die kunnen dan voor me zorgen als ik geen werk meer heb.
5Toen riep de dienaar iedereen bij zich die schulden had bij zijn heer. Hij vroeg aan de eerste: 'Hoe groot is je schuld?' 6Die antwoordde: 'Honderd vaten olijfolie.' De dienaar zei: 'Hier is je rekening. Maak er snel vijftig vaten van.' 7Toen vroeg hij aan de volgende: 'Hoe groot is jouw schuld?' Die antwoordde: 'Honderd zakken graan.' De dienaar zei: 'Hier is je rekening. Maak er maar tachtig zakken van.'
8De heer zei tegen zijn dienaar: 'Goed gedaan! Je hebt je probleem slim opgelost.''
Jezus zei: 'De mensen die bij deze wereld horen, gaan slim met anderen om. Veel slimmer dan de mensen die bij het licht horen.9Luister naar mijn woorden: Gebruik dat ellendige geld om vrienden te maken. Er komt een moment dat je niets meer aan je geld hebt. Dan zullen jullie welkom zijn in de hemel.'
=Je moet kiezen tussen God en het geld
10Jezus zei ook: 'Als je te vertrouwen bent met kleine dingen, dan ben je ook te vertrouwen met grote dingen. En als je oneerlijk bent over kleine dingen, dan ben je ook oneerlijk over grote dingen. 11Als jullie al niet te vertrouwen zijn met dat ellendige geld, dan vertrouwt niemand jullie met dingen die echt belangrijk zijn. 12En als je niet te vertrouwen bent met dingen van een ander, dan zal God je niet geven wat voor jou bestemd is.
13Je kunt geen trouwe dienaar zijn van twee bazen tegelijk. Want je zult altijd meer liefde hebben voor de één dan voor de ander. En je zult altijd meer respect hebben voor de één dan voor de ander. Je kunt dus niet tegelijk voor God en voor het geld leven.'
14De farizeeën, die van geld hielden, hoorden die dingen en lachten Jezus uit. 15Toen zei Jezus tegen hen: 'Jullie vinden het belangrijk om indruk te maken op mensen. Maar God weet hoe jullie van binnen zijn. En alles wat mensen geweldig vinden, dat vindt God verschrikkelijk.'
=De hele wet blijft geldig
16Jezus zei verder: 'Eerst waren er alleen de heilige boeken van Mozes en de profeten. Toen kwam Johannes de Doper. Sinds dat moment wordt er verteld over Gods nieuwe wereld. En tegen iedereen wordt gezegd: 'Je moet Gods nieuwe wereld binnengaan!'
17Maar de wet zal altijd blijven bestaan, er zal zelfs geen komma uit de wet verdwijnen. Je zult nog eerder de hemel en de aarde zelf zien verdwijnen. 18De volgende regel blijft dus altijd gelden: 'Een gescheiden man die trouwt met een andere vrouw, gaat vreemd. En een man die trouwt met een gescheiden vrouw, gaat ook vreemd.''
=De rijke man en de arme Lazarus
19Daarna gaf Jezus dit voorbeeld: 'Er was eens een rijke man. Hij droeg de mooiste en duurste kleren, en hij vierde elke dag feest. 20-21Er was ook een arme man, met allemaal vieze wonden op zijn lichaam. Die man heette Lazarus.
Lazarus lag voor de deur van de rijke man. Zo hoopte hij wat restjes eten te krijgen. Maar hij kreeg niets. Er kwamen alleen honden, die aan zijn wonden likten.22Op een dag ging Lazarus dood. Engelen namen hem mee en brachten hem bij Abraham. Lazarus mocht naast Abraham zitten.
Ook de rijke man ging dood en werd begraven.23Hij kwam in de hel en had heel veel pijn. In de verte zag hij Abraham zitten, en daarnaast zat Lazarus. 24De rijke man riep: 'Vader Abraham, heb medelijden met mij! Ik heb zo veel pijn in dit vuur! Stuur Lazarus naar me toe. Laat hem met zijn vinger een druppeltje water op mijn tong leggen.'
25Maar Abraham zei: 'Mijn zoon, jij hebt het toch goed gehad tijdens je leven, terwijl Lazarus het slecht had? Nu wordt hij getroost, maar jij moet pijn lijden. 26Bovendien is er een diepe afgrond tussen ons. Daardoor kunnen wij niet bij jullie komen, en jullie kunnen niet bij ons komen.'
27Toen riep de rijke man naar Abraham: 'Wilt u Lazarus dan alstublieft naar mijn familie sturen? 28Laat hem mijn vijf broers waarschuwen. Anders komen zij ook in de hel, net als ik.'
29Maar Abraham zei: 'Je broers hebben de wet van Mozes en de boeken van de profeten. Laten ze daar maar naar luisteren.' 30Toen zei de rijke man: 'Maar daar luisteren ze niet naar! Ze zullen hun leven pas veranderen als er een dode naar hen toe komt.'
31Maar Abraham zei: 'Je zegt dat je broers niet luisteren naar Mozes en de profeten. Dan zullen ze ook niet luisteren naar iemand die opstaat uit de dood.''
=Opdrachten voor de leerlingen
=Haal een gelovige niet weg bij God
#17
1Daarna zei Jezus tegen zijn leerlingen: 'Er zullen dingen gebeuren waardoor gelovigen weggehaald worden bij God. Dat kan niet anders. Maar wat een ramp voor de mensen die dat veroorzaken! 2Want iedereen die een gelovige weghaalt bij God, krijgt een zware straf. Het zou beter voor hem zijn als hij met een zware steen om zijn nek in zee gegooid was. 3Pas dus op met wat je doet!
=Vergeef mensen steeds opnieuw
Stel dat een andere gelovige iets verkeerds doet. Vertel hem dan wat hij verkeerd gedaan heeft. Als hij spijt heeft, moet je hem vergeven.4Zelfs als hij zeven keer op een dag iets verkeerds doet tegen jou. Als hij dan ook zeven keer spijt heeft, dan moet je hem vergeven.'
=Geloof moet groeien
5Toen zeiden de leerlingen tegen de Heer: 'Maak ons geloof sterker!' 6Maar de Heer zei: 'Zelfs als je geloof maar zo klein is als een mosterdzaadje, is alles mogelijk. Als je dan tegen een boom zegt: 'Trek je wortels uit de grond en ga in de zee staan,' dan doet hij dat.
=Blijf gewoon je werk doen
7Stel dat je een slaaf hebt. Hij werkt op het land en hij past op je schapen. Als hij 's avonds thuiskomt, zeg je niet tegen hem: 'Ga lekker zitten, het eten staat klaar!' 8Nee, je zegt tegen hem: 'Doe een schort voor, maak mijn eten klaar en breng het mij. Als ik klaar ben, dan kun jij eten.' 9Niemand bedankt zijn slaaf omdat die zijn werk doet.
10Voor jullie geldt hetzelfde. Als jullie alles hebben gedaan wat God van je vraagt, zeg dan: 'Wij zijn maar eenvoudige slaven. We doen gewoon ons werk.''
=Jezus maakt tien mensen beter
11Op weg naar Jeruzalem reisde Jezus door Samaria en Galilea. 12Toen hij een dorp binnenging, kwamen er tien mensen met een huidziekte naar hem toe. Ze bleven op een afstand staan. 13Ze riepen naar Jezus: 'Meester, heb medelijden met ons!'
14Toen Jezus hen zag, zei hij: 'Ga naar een priester. Dan kan hij vaststellen dat jullie gezond zijn.' Ze deden wat Jezus zei, en onderweg werden ze gezond.
=Eén man komt terug en bedankt Jezus
15Eén van de tien ging terug naar Jezus. Hij zong en juichte voor God, omdat hij weer gezond was. Hij dankte God. Iedereen kon hem horen. 16En hij knielde voor Jezus om hem te bedanken. De man was geen Jood, maar kwam uit Samaria.
17Jezus zei tegen hem: 'Er zijn toch tien mensen beter gemaakt? Waar zijn de andere negen? 18Jij komt als enige terug om God te eren. En je bent niet eens een Jood!' 19Toen zei hij tegen de man: 'Sta op en ga naar huis. Je bent gered dankzij je geloof.'
=De dag dat Jezus terugkomt
=Wanneer komt Gods nieuwe wereld?
20De farizeeën vroegen aan Jezus: 'Wanneer komt Gods nieuwe wereld?' Jezus antwoordde: 'Je kunt niet zeggen wanneer de nieuwe wereld precies komt. 21En je kunt ook niet zeggen: 'Kijk, hier is de nieuwe wereld!' of 'Kijk, daar!' Maar jullie kunnen de nieuwe wereld nu al binnengaan, als jullie de juiste keuze maken.'
=Iedereen zal de Mensenzoon zien komen
22Jezus zei tegen zijn leerlingen: 'Er komt een tijd dat jullie verlangen naar het moment waarop de Mensenzoon komt. Maar jullie zullen hem niet zien.
23In die tijd zullen de mensen tegen jullie zeggen: 'Kijk, hier is de Mensenzoon!' of 'Kijk, daar is hij!' Geloof die mensen niet! Loop ze niet achterna. 24Want als de Mensenzoon echt komt, zal iedereen hem zien. Net zoals iedereen de bliksem in de lucht kan zien.
25Maar eerst moet de Mensenzoon lijden. Hij zal als een vijand behandeld worden door de mensen die nu leven.
=De Mensenzoon komt onverwacht
26De Mensenzoon zal onverwacht komen. Het zal net zo gaan als in de tijd van Noach. 27Toen waren de mensen bezig met gewone dingen: met eten, drinken en trouwen. Totdat de dag kwam dat Noach zijn boot in ging. Toen kwam plotseling de grote overstroming, en alle mensen verdronken.
28En het zal net zo gaan als in de tijd van Lot. Ook toen waren de mensen bezig met gewone dingen: met eten, drinken, kopen, verkopen, zaaien en bouwen. 29Totdat Lot wegging uit Sodom. Toen kwam er opeens vuur uit de hemel, en alle mensen gingen dood.
30Net zo plotseling zal ook de Mensenzoon komen.
=Op die dag moet je alles achterlaten
31Stel dat je op die dag buiten bij je huis bent. Vlucht dan meteen weg. Ga niet eerst je huis in om nog iets te pakken. Ook als je op het land aan het werk bent, moet je meteen vluchten. Ga niet eerst terug naar huis. 32Denk aan de vrouw van Lot! Met haar liep het slecht af.
33Als je je leven probeert te redden, zul je het juist voor altijd verliezen. Maar als je het verliest, zul je het juist voor altijd redden.
=Niet iedereen mag mee
34Luister naar mijn woorden: Als de Mensenzoon komt, mag niet iedereen met hem mee. Als er bijvoorbeeld twee mensen in één bed slapen, mag maar één van hen met de Mensenzoon mee. De ander moet achterblijven. 35-36En als er twee vrouwen graan aan het malen zijn, mag maar één van hen met de Mensenzoon mee. De ander moet achterblijven.'
37Toen vroegen de leerlingen: 'Heer, waar zal dat allemaal gebeuren?' Jezus antwoordde: 'Dat zien jullie vanzelf als het zover is. Net zoals je aan de gieren kunt zien waar een dood dier ligt.'
=De vrouw en de rechter
#18
1Jezus gaf een voorbeeld aan zijn leerlingen. Daarmee wilde hij laten zien hoe belangrijk het is om te blijven bidden en nooit op te geven.
2Jezus zei: 'Er was eens een rechter in een stad. Hij had geen respect voor God en hij hield geen rekening met mensen. 3In dezelfde stad woonde ook een vrouw. Haar man was overleden. Omdat ze hulp nodig had, kwam ze steeds weer bij de rechter, en zei dan tegen hem: 'Zorg dat ik krijg waar ik recht op heb.'
4-5Eerst wilde de rechter haar niet helpen. Maar na een tijdje dacht hij: Ik moet die vrouw toch maar helpen. Niet omdat ik bang ben voor God, of omdat die vrouw mij iets kan schelen. Maar omdat ik last van haar heb. Ze blijft maar langskomen, straks valt ze me nog aan!'
6Toen zei de Heer: 'Kijk, zelfs zo'n oneerlijke rechter helpt mensen die volhouden. 7Dan zal God zeker de mensen helpen die hij zelf uitgekozen heeft. Mensen die dag en nacht om zijn hulp bidden, laat hij niet wachten.
8Luister naar mijn woorden: God zal snel komen om die mensen te helpen. Maar als de Mensenzoon terugkomt, zullen er dan nog gelovigen op aarde zijn?'
=Uitleg over Gods nieuwe wereld
=De farizeeër en de tollenaar
9Jezus gaf nog een voorbeeld. Dat was bedoeld voor mensen die zichzelf beter vinden dan anderen. 10Jezus zei: 'Een farizeeër en een tollenaar gingen naar de tempel om te bidden. 11De farizeeër stond trots rechtop. En hij begon te bidden: 'God, ik dank u dat ik niet ben zoals de andere mensen. Want die zijn oneerlijk, ze stelen en ze gaan vreemd. En ik dank u dat ik niet ben zoals die tollenaar daar. 12Ik betaal belasting aan de tempel over al mijn bezit. En ik vast twee keer per week om u te eren.' 13Intussen stond de tollenaar helemaal achter in de tempel. Hij durfde zelfs niet omhoog te kijken. Hij huilde en zei: 'God, ik ben een slecht mens. Heb medelijden met mij.'
14Luister naar mijn woorden: Toen de twee mannen naar huis gingen, was de tollenaar bevrijd van zijn schuld. Maar de farizeeër niet. Want God zal iedereen die zichzelf geweldig vindt, onbelangrijk maken. En juist mensen die zichzelf niets waard vinden, die zal God belangrijk maken.'
=Jezus laat de kinderen bij zich komen
15Er waren mensen die kleine kinderen bij Jezus brachten. Ze wilden graag dat hij de kinderen aan zou raken. Toen de leerlingen dat zagen, hielden ze die mensen tegen.
16Maar Jezus riep de kinderen bij zich. Hij zei: 'Laat die kinderen bij me komen. Houd ze niet tegen. Want Gods nieuwe wereld is er juist voor hen. 17Luister goed naar mijn woorden: Je moet openstaan voor Gods nieuwe wereld. Net zoals een kind dat doet. Anders kun je er niet binnenkomen.'
=Een rijke man komt bij Jezus
18Een rijke man vroeg aan Jezus: 'Goede meester, hoe kan ik het eeuwige leven krijgen?' 19Jezus zei tegen hem: 'Je noemt mij goed, maar waarom? Alleen God is goed, verder niemand. 20En je weet toch welke regels er in de wet staan? Je mag niet vreemdgaan. Je mag niemand vermoorden. Je mag niet stelen. Je mag niet liegen. En je moet respect hebben voor je vader en je moeder.'
21Toen zei die man: 'Ik houd me aan al die regels. Al mijn hele leven.' 22Jezus antwoordde: 'Er is nog één ding dat je moet doen. Verkoop alles wat je hebt en geef het geld aan de armen. Dan zul je in de hemel een grote beloning krijgen. Als je alles weggegeven hebt, kun je terugkomen en met mij meegaan.'
23Toen de man dat hoorde, was hij teleurgesteld. Want hij was heel rijk.
=Het is moeilijk om in Gods nieuwe wereld te komen
24-25Toen Jezus zag dat de man teleurgesteld was, zei hij: 'Het is heel moeilijk voor rijke mensen om in Gods nieuwe wereld te komen. Je zult nog eerder een kameel door het oog van een naald zien gaan.'
26Toen de mensen dat hoorden, vroegen ze: 'Maar wie kan er dan nog gered worden?' 27Jezus zei: 'Als het van mensen afhangt, kan niemand gered worden. Maar het hangt van God af. En dan kan het wel.'
=Je moet alles achterlaten
28Toen zei Petrus: 'Maar hoe zit het met ons? Wij hebben alles achtergelaten om met u mee te gaan.'
29-30Jezus antwoordde: 'Luister goed naar mijn woorden: Als je kiest voor Gods nieuwe wereld, dan moet je bereid zijn om alles op te geven: je huis, je vrouw, je broers en je zussen, je ouders en je kinderen. Maar je krijgt er nu al veel voor terug. En als Gods nieuwe wereld komt, krijg je het eeuwige leven.'
=Jezus zegt wat er met hem zal gebeuren
31Toen Jezus met zijn twaalf leerlingen alleen was, zei hij: 'We zijn op weg naar Jeruzalem. Daar zal alles gebeuren wat de profeten gezegd hebben over de Mensenzoon. 32-33Want de Mensenzoon zal uitgeleverd worden aan de ongelovigen. Die zullen hem bespotten en slecht behandelen. Ze zullen in zijn gezicht spugen en hem met de zweep slaan. Daarna zullen ze hem doden. Maar drie dagen later zal hij opstaan uit de dood.'
34De leerlingen begrepen niet wat Jezus bedoelde. Ze snapten niet wat het betekende, ze konden het gewoon niet begrijpen.
=Via Jericho naar Jeruzalem
=Jezus maakt een blinde man beter
35Jezus kwam in de buurt van de stad Jericho. Daar zat een blinde bedelaar langs de kant van de weg. 36Toen hij hoorde dat er veel mensen voorbijliepen, vroeg hij: 'Wat is er aan de hand?'
37De mensen vertelden hem dat Jezus uit Nazaret voorbijkwam. 38De blinde man begon te roepen: 'Jezus! Zoon van David! Heb medelijden met mij!' 39De mensen zeiden: 'Houd toch je mond!' Maar de man begon nog veel harder te roepen: 'Zoon van David! Heb medelijden met mij!'
40Toen bleef Jezus staan en zei: 'Breng die man hier.' De man kwam, en Jezus vroeg: 41'Wat kan ik voor je doen?' De blinde man antwoordde: 'Heer, ik wil weer kunnen zien.' 42Jezus zei: 'Kijk om je heen! Je bent beter geworden dankzij je geloof.'
43Meteen kon de man weer zien. Hij ging met Jezus mee, en hij dankte God. Ook alle mensen die het zagen, dankten God.
=Zacheüs wordt gered
#19
1Toen ging Jezus de stad Jericho binnen. 2Daar woonde een man die Zacheüs heette. Zacheüs was het hoofd van de tollenaars, en hij was erg rijk. 3Hij wilde wel eens zien wie Jezus was. Maar dat lukte niet, want Zacheüs was klein, en er stonden veel mensen om Jezus heen. 4Daarom rende Zacheüs een stuk vooruit. En hij klom in een boom waar Jezus voorbij zou komen. Op die manier kon hij Jezus toch zien.
5Toen Jezus langs de boom liep, keek hij omhoog en zei: 'Zacheüs, kom snel naar beneden! Want ik kom bij jou logeren.' 6Zacheüs kwam meteen naar beneden. Hij was blij dat Jezus met hem mee naar huis ging. 7Maar de mensen klaagden. Ze zeiden: 'Kijk nou, Jezus logeert bij een dief!'
8Toen zei Zacheüs tegen de Heer: 'Ik beloof dat ik de helft van mijn bezit aan de armen zal geven. En als ik geld van iemand afgepakt heb, dan geef ik hem vier keer zo veel terug.' 9Toen zei Jezus: 'Zacheüs, je hoort weer bij het volk van Abraham. Jij en jouw gezin zijn vandaag gered. 10Want ik, de Mensenzoon, ben gekomen om mensen te redden die verkeerde dingen doen.'
=Het voorbeeld van de tien dienaren
11De leerlingen hadden gehoord wat Jezus zei. Ze dachten: We zijn nu dicht bij Jeruzalem. Zodra we daar zijn, begint Gods nieuwe wereld.
Maar omdat de leerlingen dat dachten, gaf Jezus hun een voorbeeld.12-13Hij zei: 'Een belangrijke man gaat een verre reis maken. Hij roept tien van zijn dienaren bij zich. Hij geeft ze alle tien geld en zegt: 'Gebruik dit geld om nog meer geld te verdienen, totdat ik weer terugkom.'
Daarna gaat de man op reis naar een ver land. Daar wordt hij koning gemaakt van zijn eigen volk.14Maar de mensen van zijn volk willen dat niet. Ze haten hem. Daarom sturen ze boodschappers naar het verre land met het bericht: 'Wij willen die man niet als koning.' 15Maar de man wordt toch koning, en hij gaat terug naar zijn land.
=Twee dienaren hebben het goed gedaan
Als de man weer thuiskomt, roept hij zijn dienaren bij zich. Hij wil weten hoeveel ze verdiend hebben met zijn geld.16De eerste dienaar komt en zegt: 'Heer, ik heb met uw geld tien keer zo veel verdiend.' 17'Uitstekend,' zegt zijn heer, 'jij bent een goede dienaar. Je hebt trouw gezorgd voor iets kleins. Daarom geef ik jou de leiding over tien steden.'
18De tweede dienaar komt en zegt: 'Heer, ik heb met uw geld vijf keer zo veel verdiend.' 19En de heer zegt: 'Ik geef jou de leiding over vijf steden.'
=Eén dienaar heeft het slecht gedaan
20Maar dan komt de derde dienaar en die zegt: 'Heer, hier is uw geld terug. Ik heb het voor u bewaard in een doek. 21Want u bent een strenge meester en ik ben bang voor u. Voor u is het nooit genoeg, u wilt altijd meer.'
22De heer zegt: 'Jij bent een slechte dienaar. Je weet dat ik een strenge meester ben. Dat heb je net zelf gezegd. Je weet dat het voor mij nooit genoeg is en dat ik altijd meer wil. 23Waarom heb je mijn geld dan niet naar de bank gebracht? Dan had ik het nu met rente terug kunnen krijgen.'
24Daarna zegt de heer tegen de mensen om zich heen: 'Pak het geld van deze dienaar af! En geef het aan de dienaar die tien keer zo veel verdiend heeft.' 25De mensen antwoorden: 'Maar heer, die dienaar heeft al het meeste geld!'
26Dan zegt de heer: 'Luister naar mijn woorden: Iedereen die veel heeft, krijgt nog meer. Maar iedereen die bijna niets heeft, raakt ook het laatste nog kwijt. 27En breng nu de mensen hier die niet wilden dat ik koning werd. Dat zijn mijn vijanden. Breng hen hier en dood hen.''
28Toen Jezus dat voorbeeld gegeven had, reisde hij verder naar Jeruzalem.
=Twee leerlingen gaan een ezel halen
29Jezus en de leerlingen kwamen in de buurt van de dorpen Betfage en Betanië, bij de Olijfberg. Daar stuurde Jezus twee leerlingen vooruit. 30Hij zei tegen hen: 'Ga naar dat dorp daar. Jullie zullen daar een jonge ezel zien, die vastgebonden staat. Er heeft nog nooit iemand op gereden. Maak hem los en breng hem hier. 31Misschien vraagt iemand: 'Wat doen jullie daar?' Dan moet je zeggen: 'De Heer heeft deze ezel nodig.''
32De twee leerlingen gingen naar het dorp. Daar gebeurde alles precies zoals Jezus gezegd had. 33Toen de leerlingen de ezel losmaakten, vroegen de eigenaars: 'Wat doen jullie daar?' 34De leerlingen zeiden: 'De Heer heeft deze ezel nodig.'
=Jezus rijdt op de ezel naar Jeruzalem
35De leerlingen brachten de ezel bij Jezus. Ze legden hun jassen op de rug van de ezel, en lieten Jezus erop zitten. 36Andere leerlingen legden hun jas op de weg. 37Zo ging Jezus naar Jeruzalem. Toen hij van de Olijfberg begon af te dalen, werden al zijn leerlingen blij. Ze dankten God voor alle wonderen die ze gezien hadden. Ze juichten en riepen: 38'Leve de koning, de man die door God gestuurd is! Vrede in de hemel en alle eer aan God!'
39Tussen de mensen stonden ook een paar farizeeën. Zij zeiden tegen Jezus: 'Meester, zeg tegen uw leerlingen dat ze stil moeten zijn!' 40Maar Jezus antwoordde: 'Luister naar mijn woorden: Als mijn leerlingen stil zouden zijn, dan zouden de stenen gaan juichen en roepen!'
=Jezus huilt om Jeruzalem
41Jezus was nu dicht bij Jeruzalem. Toen hij de stad zag, begon hij te huilen. 42Hij zei: 'Jeruzalem, je inwoners hebben niet geluisterd! Vandaag is de vrede heel dichtbij voor hen, maar dat zien ze niet. 43Daarom zullen hun vijanden komen. Die zullen jou aanvallen, Jeruzalem. Ze komen van alle kanten, ze zullen je omsingelen. 44Ze zullen je vernietigen. Ze zullen al je inwoners doden en alle huizen verwoesten.
Jeruzalem, ik ben gekomen om vrede te brengen. Maar jouw inwoners hebben dat niet begrepen. Daarom zullen al die dingen gebeuren.'45Daarna ging Jezus de tempel binnen en begon de handelaars weg te jagen. 46Hij zei tegen hen: 'In de heilige boeken staat: «Gods huis is een plaats om te bidden.» Maar jullie hebben het veranderd in een huis van dieven!'
47Jezus was elke dag in de tempel om uitleg te geven over God. De priesters, de wetsleraren en de leiders van het volk wilden hem doden. 48Maar ze wisten niet hoe. Want er waren steeds heel veel mensen bij Jezus, omdat ze graag naar hem luisterden.
=Vragen zonder antwoord
#20
1Jezus was elke dag in de tempel. Hij gaf uitleg aan het volk en hij vertelde hun het goede nieuws. Op een dag kwamen de priesters, de wetsleraren en de leiders van het volk naar hem toe. 2Ze zeiden: 'U doet alsof u alles mag! Maar wie heeft u dat recht gegeven?'
3Jezus antwoordde: 'Ik heb eerst een vraag voor jullie. 4Johannes de Doper doopte mensen. Deed hij dat uit zichzelf of in opdracht van God?'
5De priesters, de wetsleraren en de leiders van het volk overlegden met elkaar. Ze zeiden: 'Stel dat we zeggen: 'Johannes doopte in opdracht van God.' Dan zegt Jezus natuurlijk: 'Waarom geloofden jullie hem dan niet?' 6Maar stel dat we zeggen: 'Johannes doopte uit zichzelf.' Dan zal het volk proberen om ons te doden. Want het hele volk gelooft dat Johannes een profeet van God is.' 7Daarom antwoordden ze: 'We weten het niet.' 8Toen zei Jezus: 'Dan zeg ik ook niet wie mij het recht gegeven heeft om deze dingen te doen.'
=Het voorbeeld van de wijngaard
9Daarna gaf Jezus het volk een voorbeeld. Hij zei: 'Een man heeft een wijngaard. Hij verhuurt die wijngaard aan boeren en gaat zelf voor lange tijd op reis. 10In de tijd van de oogst stuurt de man een knecht naar de wijngaard. Die moet bij de boeren een deel van de opbrengst ophalen. Maar de boeren slaan de knecht, en sturen hem weg met lege handen. 11Dan stuurt de man een andere knecht naar de wijngaard. Maar de boeren slaan ook die knecht en ze beledigen hem. Ze sturen ook hem weg met lege handen. 12Daarna stuurt de man een derde knecht. Ook die wordt hard geslagen en de wijngaard uit gejaagd.
13Ten slotte vraagt de eigenaar zich af wat hij nu moet doen. Hij denkt: Ik stuur mijn zoon, van wie ik heel veel houd. Voor hem zullen de boeren waarschijnlijk wel respect hebben.
14Maar als de boeren de zoon zien, zeggen ze tegen elkaar: 'Kijk, daar komt de zoon. Hij zal al het bezit van zijn vader krijgen. Kom, we slaan hem dood! Dan is de wijngaard van ons.' 15De boeren slepen de zoon de wijngaard uit en slaan hem dood.'
=Het voorbeeld gaat over de leiders
Daarna zei Jezus: 'Wat zal de eigenaar van de wijngaard nu doen?16Hij zal zelf komen. Hij zal de boeren doden, en de wijngaard aan anderen geven.' Toen zeiden de mensen: 'Dat mag nooit gebeuren!' 17Maar Jezus keek hen aan en zei: 'Wat betekent dan deze tekst uit de heilige boeken: «De bouwers gooiden één van de stenen weg. Maar dat werd juist de belangrijkste steen van het gebouw»? 18Als je over die steen struikelt, zul je sterven. En als die steen op jou valt, blijft er niets van je over.'
19De priesters en de wetsleraren begrepen dat het voorbeeld van de boeren over hen ging. Het liefst wilden ze Jezus meteen gevangennemen. Maar ze durfden het niet, omdat ze bang waren voor het volk.
=Een vraag met een slechte bedoeling
20De priesters en de wetsleraren letten goed op Jezus. Ze stuurden spionnen naar hem toe. Die moesten doen alsof ze iets van Jezus wilden leren. De priesters en de wetsleraren hoopten dat Jezus iets strafbaars zou zeggen. Dan konden ze hem oppakken en naar de Romeinse machthebbers brengen.
21Toen de spionnen bij Jezus kwamen, zeiden ze: 'Meester, u spreekt altijd de waarheid. U zegt geen andere dingen om mensen een plezier te doen. En u vertelt altijd precies wat God van ons wil. 22Zeg eens, mogen wij belasting betalen aan de keizer of niet?'
23Maar Jezus wist dat ze met die vraag een slechte bedoeling hadden. Dus zei hij: 24'Laat mij eens een geldstuk zien. Wie staat er op deze munt?' De spionnen antwoordden: 'De keizer.' 25Toen zei Jezus: 'Geef aan de keizer wat voor de keizer is. En geef aan God wat voor God is.'
26Iedereen hoorde dat Jezus niets verkeerds zei. En dus konden zijn tegenstanders hem niet oppakken. Ze waren zo verbaasd over zijn wijze antwoord, dat ze niets meer wisten te zeggen.
=De sadduceeën stellen een vraag
27Toen kwamen er sadduceeën naar Jezus toe. Sadduceeën geloven niet dat de mensen zullen opstaan uit de dood. 28Ze zeiden tegen Jezus: 'Meester, in de wet van Mozes staat deze regel: «Het kan gebeuren dat een man sterft zonder kinderen. Dan moet zijn broer trouwen met de weduwe. De broer moet zorgen dat zij een kind krijgt. Dat kind geldt dan als het kind van de gestorven man.»
29Maar stel: Er zijn zeven broers. De oudste trouwt. Maar hij sterft zonder kinderen, en zijn vrouw blijft alleen achter. 30Dan trouwt de tweede broer met de vrouw. Maar ook hij sterft zonder kinderen. 31Met de derde broer gaat het net zo. En met de anderen ook. Alle zeven broers sterven zonder kinderen. 32Als laatste sterft de vrouw. 33Nu is onze vraag: Wat gebeurt er als de mensen zullen opstaan uit de dood? Met wie zal die vrouw dan getrouwd zijn? Want alle zeven broers zijn met haar getrouwd geweest!'
=Jezus geeft antwoord op de vraag
34Jezus antwoordde de sadduceeën: 'De mensen van deze wereld trouwen met elkaar. 35Maar de mensen die opstaan uit de dood, die leven niet meer als getrouwde mensen. Zij mogen leven in Gods nieuwe wereld. 36Dan zijn ze net als engelen en kunnen ze niet meer sterven. Ze zijn kinderen van God, omdat ze zijn opgestaan uit de dood.
37Jullie geloven niet dat de mensen zullen opstaan uit de dood. Maar denk eens aan het verhaal van Mozes en de brandende doornstruik. Daar noemt God zich de God van Abraham, Isaak en Jakob. 38God is geen God van dode mensen, maar van levende mensen. Want hij geeft het leven aan alle mensen.'
39-40Toen durfde niemand meer een vraag aan Jezus te stellen. En sommige van de wetsleraren zeiden: 'Meester, dat hebt u goed gezegd.'
=Jezus vertelt over de messias
41Jezus zei: 'De mensen zeggen dat de messias een zoon van David is. 42Maar luister eens wat David zelf gezegd heeft over de messias: «God zei tegen mijn Heer: Kom naast mij zitten, aan de rechterkant. 43Ik zal je vijanden diep voor jou laten buigen.»
Dat is wat David in het boek Psalmen gezegd heeft.44David zelf noemde de messias dus zijn Heer. Hoe kan de messias dan tegelijk Davids zoon zijn?'
=Jezus waarschuwt voor de wetsleraren
45Terwijl het hele volk het kon horen, zei Jezus tegen zijn leerlingen: 46'Pas op voor de wetsleraren! Zij lopen graag rond in deftige kleren. Ze willen beleefd gegroet worden op straat. Ze willen de beste plaatsen hebben in de synagoge. En ze willen de mooiste plaatsen krijgen bij een feestelijke maaltijd. 47Ze doen alsof ze uren aan het bidden zijn. Maar intussen pakken ze het bezit van weduwen af. God zal de wetsleraren extra streng straffen.'
=Het einde van deze wereld
=Een arme weduwe geeft geld
#21
1In de tempel keek Jezus naar de rijke mensen die geld in de geldkist deden. 2Hij zag ook een arme weduwe. Zij deed twee muntjes in de geldkist. Die waren bijna niets waard.
3Toen zei Jezus: 'Luister goed naar mijn woorden: Die arme vrouw heeft het meest gegeven van allemaal. 4Want de anderen gaven een deel van het geld dat ze overhadden. Maar die vrouw gaf geld dat ze niet kon missen. Al het geld dat ze had, geld waar ze van moest leven.'
=De tempel zal worden afgebroken
5Een paar mensen stonden te praten over de tempel. Ze zeiden: 'Wat een prachtig gebouw. En wat is het mooi versierd met prachtige stenen en geschenken voor God.'
Toen zei Jezus:6'Bekijk de tempel maar goed. Want hij zal helemaal worden afgebroken, steen voor steen.' 7De leerlingen vroegen: 'Meester, wanneer gaat dat allemaal gebeuren? Aan welk teken zullen we zien dat het zover is?'
=Er zullen vreselijke dingen gebeuren
8Jezus zei: 'Pas op! Laat je niet bedriegen. Want er zullen veel mensen komen die mijn naam gebruiken. Ze zullen zeggen dat ze de messias zijn en dat het einde gekomen is. Maar jullie moeten die mensen niet geloven.
9Als jullie horen dat er oorlog is of een opstand, moet je niet bang zijn. Want dat moet allemaal gebeuren, maar het is nog niet het einde. 10Eerst zullen alle volken en landen oorlog tegen elkaar voeren. 11Overal zullen rampen gebeuren. Er zullen grote aardbevingen komen, en ziektes en hongersnood. En aan de hemel zullen verschrikkelijke dingen te zien zijn.
=De leerlingen krijgen het moeilijk
12Maar voordat al die dingen gebeuren, zullen jullie het moeilijk krijgen. De mensen zullen jullie oppakken en naar de synagoge of naar de gevangenis brengen. En jullie moeten bij bestuurders en koningen komen. Dat zal allemaal gebeuren omdat jullie bij mij horen.
13Maar dat geeft jullie de kans om het goede nieuws te vertellen. 14Ga niet van tevoren bedenken wat je dan moet zeggen! Doe dat niet! 15Want ik zal jullie wijze woorden geven, waarmee je al je tegenstanders kunt overtuigen. Ze zullen niets meer weten te zeggen.
16-17Iedereen zal jullie behandelen als vijanden, omdat je bij mij hoort. Zelfs je ouders kun je niet meer vertrouwen. En andere familieleden of vrienden ook niet. Sommigen van jullie worden door hen aangegeven om gedood te worden. 18Maar je hoeft niet bang te zijn. 19Want als je volhoudt tot het einde, zul je gered worden.
=Er zal iets verschrikkelijks gebeuren
20Op een dag zullen jullie soldaten van de vijand zien rondom Jeruzalem. Dan weet je dat de stad binnenkort verwoest wordt. 21Dan moet iedereen in Judea de bergen in vluchten. De mensen in Jeruzalem moeten weggaan uit de stad. En de mensen die buiten de stad wonen, moeten vooral niet naar de stad toe gaan. 22Want in die tijd komt God de mensen straffen. Alles wat in de heilige boeken staat, zal dan gebeuren.
23Het zal een ramp zijn voor vrouwen die zwanger zijn of een baby hebben. Want er zal grote ellende komen over het land. De mensen die er wonen, zullen zwaar gestraft worden. 24Ze zullen door soldaten gedood worden, of als gevangenen naar andere landen gebracht worden. De ongelovigen zullen Jeruzalem binnengaan en de stad verwoesten. Maar uiteindelijk zal God een eind maken aan hun macht.
=Jezus vertelt dat hij terug zal komen
25-26Er zullen vreemde dingen gebeuren met de zon, de maan en de sterren. Alle planeten zullen heen en weer schudden. Overal op aarde zullen mensen in paniek raken door de zee, die buldert met zijn hoge golven. Mensen zullen sterven van angst. Zo bang zijn ze voor wat er met de wereld gaat gebeuren.
27Dan komt de Mensenzoon. Iedereen zal hem zien komen op de wolken. Hij komt als een machtige en schitterende koning.
28Wees vol goede moed en vertrouwen als die dingen gebeuren. Want dan is het moment van jullie bevrijding dichtbij.'
=Het voorbeeld van de vijgenboom
29Jezus gaf een voorbeeld. Hij zei: 'Kijk eens naar een vijgenboom of naar een andere boom. 30Als je ziet dat er bladeren aan de takken komen, dan weet je dat het snel zomer wordt. 31Dat geldt ook voor de dingen waarover ik verteld heb. Als je die dingen ziet gebeuren, dan weet je dat Gods nieuwe wereld snel zal komen.
32Luister goed naar mijn woorden: Sommige mensen die nu leven, zullen dat nog meemaken. 33De hemel zal verdwijnen, en de aarde zal verdwijnen. Maar mijn woorden zullen niet verdwijnen.'
=De Mensenzoon komt onverwacht
34-35Daarna zei Jezus: 'Let heel goed op! Op een dag komt de Mensenzoon, plotseling zal hij op aarde zijn. Overal zullen de mensen verrast worden.
Zorg dat je daarop voorbereid bent. Laat je niet afleiden door feesten of drank, en ook niet door dagelijkse problemen. Laat je niet verrassen als de Mensenzoon plotseling komt.36Let heel goed op en blijf steeds bidden. Vraag God om kracht, zodat jullie kunnen ontsnappen aan alle vreselijke dingen die gaan gebeuren. Vraag om kracht, zodat jullie vol vertrouwen voor de Mensenzoon kunnen staan.'
=Iedereen wil de uitleg van Jezus horen
37Overdag gaf Jezus uitleg over God in de tempel. En 's nachts sliep hij buiten de stad, op de Olijfberg.
38De mensen kwamen elke dag al vroeg naar de tempel. Want ze wilden allemaal horen wat Jezus te vertellen had.
=Jezus wordt gevangengenomen
=Judas helpt de tegenstanders van Jezus
#22
1Het was vlak voor het Joodse Paasfeest. Joden eten dan brood zonder gist. 2De priesters en de wetsleraren wilden Jezus doden, maar ze waren bang voor het volk.
3Toen kwam de duivel in Judas Iskariot, één van de twaalf leerlingen. 4Judas ging naar de priesters en de officieren van de tempel. Hij besprak met hen hoe ze Jezus gevangen konden nemen, en hoe hij daarbij kon helpen. 5De priesters en de officieren waren daar blij mee, en ze beloofden om hem daarvoor te betalen. 6Dat vond Judas goed. Hij begon na te denken over een goed moment om Jezus gevangen te nemen. Want dat moest gebeuren zonder dat het volk het zou merken.
=De paasmaaltijd wordt klaargemaakt
7Het was de eerste dag van het Paasfeest. Op die dag moeten Joden een lam slachten voor de paasmaaltijd. 8Jezus stuurde Petrus en Johannes op weg. Hij zei: 'Ga de paasmaaltijd klaarmaken, zodat we vanavond kunnen eten.' 9Petrus en Johannes vroegen: 'Waar zullen we dat doen?'
10Jezus antwoordde: 'Ga naar de stad. Daar zul je een man tegenkomen die een kruik met water draagt. Loop achter hem aan totdat hij ergens naar binnen gaat. 11Zeg dan tegen de eigenaar van dat huis: 'Onze meester vraagt waar hij met zijn leerlingen de paasmaaltijd kan vieren.' 12Dan zal die man jullie naar boven brengen. Daar is een grote eetkamer. En daar moeten jullie de maaltijd klaarmaken.'
13De leerlingen gingen naar de stad. Alles ging precies zoals Jezus gezegd had. En ze maakten de paasmaaltijd klaar.
=Jezus deelt brood en wijn uit
14's Avonds ging Jezus samen met de leerlingen aan tafel. 15Hij zei: 'Hier heb ik naar verlangd! Ik wilde samen met jullie de paasmaaltijd vieren, voordat mijn lijden begint. 16Luister naar mijn woorden: Ik vier dit feest pas weer als Gods nieuwe wereld gekomen is.'
17Toen nam Jezus een beker wijn. Hij dankte God en zei: 'Drink allemaal uit deze beker. 18Luister naar mijn woorden: Ik zal vanaf nu geen wijn meer drinken. Dat doe ik pas weer als Gods nieuwe wereld gekomen is.'
19Toen nam Jezus een brood. Hij dankte God. Hij brak het brood in stukken, deelde het uit en zei: 'Kijk, dit is mijn lichaam. Ik zal sterven voor jullie. Houd deze maaltijd steeds opnieuw om aan mij te blijven denken.'
20Na het eten nam Jezus een beker wijn. Hij zei: 'Als ik gedood word, zal mijn bloed vloeien. Maar daardoor zullen jullie gered worden. Dat heeft God beloofd. Deze beker is daarvan het teken.'
=Eén leerling gaat Jezus uitleveren
21Jezus zei: 'De man die mij zal uitleveren, zit hier met mij aan tafel. 22De Mensenzoon zal sterven. Dat is van tevoren zo bepaald. Maar wat een ramp voor de man die mij uitlevert!'
23Toen begonnen de leerlingen aan elkaar te vragen wie dat zou kunnen zijn.
=Niet heersen, maar dienen
24Daarna kregen de leerlingen ruzie over de vraag wie van hen de belangrijkste was. 25Jezus zei: 'Koningen heersen over hun volk. En machthebbers willen dat iedereen hen dankt voor hun goedheid. 26Maar zo mag het bij jullie niet gaan. Want de belangrijkste moet zich gedragen alsof hij de minst belangrijke is. Als iemand een leider wil zijn, moet hij alle anderen dienen. 27Want wie is belangrijker: de man die aan tafel zit of de man die hem eten brengt? De man die aan tafel zit natuurlijk. Maar ik ben juist bij jullie gekomen als een dienaar.
28Jullie zijn steeds bij mij gebleven als ik het moeilijk had. 29-30Daarom zal ik koningen van jullie maken, zoals mijn Vader dat ook met mij gedaan heeft. In de nieuwe wereld mogen jullie eten en drinken bij mij aan tafel. Jullie zullen op twaalf tronen zitten en rechtspreken over heel Israël.'
=Petrus zal Jezus in de steek laten
31Jezus zei tegen Simon Petrus: 'Pas op, Simon! Satan staat klaar om het jullie moeilijk te maken. Dan zal duidelijk worden wie van jullie trouw aan mij is en wie niet. 32Maar ik heb gebeden dat jouw geloof sterk genoeg zal zijn, Simon. Eerst zul je mij in de steek laten, maar daarna zul je mij weer dienen. Dan moet jij de andere leerlingen gaan helpen.'
33Toen zei Simon Petrus: 'Heer, ik ben bereid om samen met u naar de gevangenis te gaan! En ik wil zelfs samen met u sterven.' 34Maar Jezus zei: 'Luister, Petrus. Jij zult drie keer zeggen dat je mij niet kent. Dat zal vannacht gebeuren, nog voordat de haan kraait.'
=De leerlingen hebben twee zwaarden bij zich
35Jezus vroeg aan zijn leerlingen: 'Een tijd geleden stuurde ik jullie op reis zonder geld, tas of schoenen. Misten jullie toen iets?' De leerlingen antwoordden: 'Nee, helemaal niets.' 36Toen zei Jezus: 'Maar nu is het anders. Neem je geld mee, en neem een tas mee met je spullen. En als je geen geld hebt om een zwaard te kopen, verkoop dan je jas.
37Luister! In de heilige boeken staan deze woorden: «De mensen behandelden hem als een misdadiger.» Die woorden gaan over mij. Dat moet gebeuren, de tijd daarvoor is nu gekomen.'
38Toen zeiden de leerlingen: 'Kijk, Heer, hier hebben we twee zwaarden!' Maar Jezus zei: 'Genoeg hierover.'
=Jezus bidt op de Olijfberg
39Jezus ging de stad uit. Hij ging naar de Olijfberg, zoals altijd. De leerlingen gingen met hem mee. 40Toen ze op de berg waren, zei Jezus: 'Bid God om kracht, zodat je geen verkeerde keuze maakt.'
41Daarna liep hij zelf een stukje verder. Hij knielde en begon te bidden: 42'Vader, als u het wilt, houd dan dit zware lijden bij mij weg! Maar doe wat u zelf wilt, niet wat ik wil.' 43Toen kwam er een engel uit de hemel om Jezus kracht te geven. 44Jezus was bang en ging steeds harder bidden. Zijn zweet viel in grote druppels op de grond. Het leken wel druppels bloed.
45Toen Jezus klaar was met bidden, stond hij op en ging naar zijn leerlingen. Die waren van verdriet in slaap gevallen. 46Jezus zei: 'Waarom slapen jullie? Bid God om kracht, zodat je geen verkeerde keuze maakt.'
=Judas verraadt Jezus
47Terwijl Jezus dat zei, kwam er een groep mannen aan. Judas, één van de twaalf leerlingen, liep voorop. Hij ging naar Jezus toe en groette hem met een kus. 48Maar Jezus zei: 'Judas, verraad je de Mensenzoon met een kus?'
49Toen de leerlingen begrepen wat er ging gebeuren, vroegen ze: 'Heer, zullen we onze zwaarden pakken?' 50En één van de leerlingen pakte zijn zwaard en sloeg de knecht van de hogepriester. Hij sloeg zijn rechteroor eraf. 51Maar Jezus zei: 'Stop, genoeg!' En hij pakte het oor en maakte de man weer beter.
52Er waren priesters, officieren van de tempel en leiders van het volk meegekomen om Jezus gevangen te nemen. Jezus zei tegen hen: 'Jullie zijn hier gekomen met zwaarden en stokken. Alsof ik een gevaarlijke misdadiger ben! 53Elke dag was ik bij jullie in de tempel, maar toen namen jullie mij niet gevangen. Nu is het moment gekomen waarop jullie gewacht hebben. Nu laat de duisternis haar macht zien.'
=Petrus zegt dat hij Jezus niet kent
54De mannen grepen Jezus vast en brachten hem naar het huis van de hogepriester. Petrus liep op een afstand achter hen aan. 55Toen maakten de mannen een vuur op de binnenplaats van het huis en gingen eromheen zitten. Petrus ging bij hen zitten.
56Een meisje dat daar werkte, zag Petrus bij het vuur zitten. Ze keek naar hem en zei: 'Die man was ook bij Jezus.' 57Maar Petrus zei: 'Mens, ik ken hem niet eens!' 58Even later zei iemand anders tegen Petrus: 'Jij hoort ook bij Jezus.' Maar Petrus antwoordde: 'Dat is niet waar!' 59Een uur later zei weer iemand anders: 'Ik weet heel zeker dat jij bij Jezus hoort. Want je komt duidelijk uit Galilea, net als hij!' 60Maar Petrus zei: 'Man, ik heb geen idee waar je het over hebt!'
Terwijl Petrus nog aan het praten was, kraaide er een haan.61De Heer draaide zich om en keek Petrus aan. En Petrus dacht terug aan wat de Heer tegen hem gezegd had: 'Jij zult drie keer zeggen dat je mij niet kent. Dat zal vannacht gebeuren, nog voordat de haan kraait.'
62Toen liep Petrus weg, en hij huilde.
=Jezus wordt beledigd
63-64De mannen die Jezus gevangengenomen hadden, bespotten hem. Ze deden hem een blinddoek om en sloegen hem. Toen zeiden ze: 'Hé profeet, zeg eens wie dat deed!' 65En ze beledigden hem op nog veel meer manieren.
=Jezus is de Mensenzoon
66De volgende ochtend kwamen de leiders van het volk, de priesters en de wetsleraren bij elkaar. Jezus werd bij hen gebracht, 67en ze vroegen hem: 'Zeg eens, bent u de messias?' Jezus zei: 'Jullie geloven toch niet dat ik het ben. 68En als ik jullie iets vraag, dan geven jullie geen antwoord. 69Maar ik ben de Mensenzoon. En vanaf nu zal ik naast God zitten, aan de rechterkant.' 70Toen zeiden ze allemaal: 'U bent dus de Zoon van God?' Jezus zei: 'Jullie zeggen zelf dat ik het ben.'
71Maar zij zeiden: 'We hebben geen verklaringen over Jezus meer nodig. Want we hebben allemaal gehoord wat Jezus net zelf gezegd heeft.'
=Jezus wordt gedood
=Jezus komt bij Pilatus
#23
1De leiders brachten Jezus naar Pilatus, de Romeinse bestuurder. 2Bij Pilatus begonnen ze allerlei slechte dingen over Jezus te vertellen. Ze zeiden: 'Jezus wil dat het volk in opstand komt. Want hij zegt dat je geen belasting moet betalen aan de keizer van Rome. En hij zegt dat hij de beloofde koning is.'
3Pilatus vroeg aan Jezus: 'Bent u de koning van de Joden?' Jezus antwoordde: 'U zegt het zelf.' 4Toen zei Pilatus tegen de priesters en tegen alle andere mensen die erbij waren: 'Volgens mij is Jezus onschuldig.' 5Maar de mensen luisterden niet en zeiden nog een keer: 'Jezus probeert met zijn ideeën het volk in opstand te brengen! Hij begon in Galilea. Daarna ging hij heel Judea door, en nu doet hij hier hetzelfde.'
6-7Toen Pilatus hoorde dat Jezus uit Galilea kwam, stuurde hij hem naar Herodes. Want Herodes was de koning van Galilea, en hij was op dat moment in Jeruzalem.
=Jezus komt bij Herodes
8Herodes was blij om Jezus te zien. Hij wilde Jezus al lang ontmoeten, want hij had veel over hem gehoord. Hij hoopte dat Jezus een wonder zou doen. 9Herodes stelde hem veel vragen, maar Jezus gaf geen antwoord.
10Intussen bleven de priesters en de wetsleraren Jezus beschuldigen. 11Toen begonnen ook Herodes en zijn soldaten Jezus te beledigen. Ze bespotten hem en trokken hem een koninklijke mantel aan. Zo stuurden ze hem terug naar Pilatus.
12Herodes en Pilatus waren altijd vijanden van elkaar geweest. Maar op die dag werden ze vrienden.
=Pilatus vindt dat Jezus onschuldig is
13Pilatus riep de priesters, de leiders en het volk bij elkaar. 14Hij zei tegen hen: 'Jullie hebben Jezus naar mij toe gebracht met de klacht dat hij het volk in opstand brengt. Daarom heb ik hem hier vragen gesteld. Daar waren jullie zelf bij. Maar volgens mij klopt het niet wat jullie zeggen. Jezus is dus onschuldig. 15En Herodes vindt dat ook, want hij heeft Jezus naar mij teruggestuurd. Jezus heeft niets gedaan waarvoor hij gedood zou moeten worden. 16-17Dus ik zal hem straffen, maar daarna laat ik hem vrij.'
18Maar de mensen schreeuwden allemaal: 'Weg met Jezus! Laat Barabbas vrij!' 19Barabbas zat in de gevangenis omdat hij iemand vermoord had tijdens een opstand in Jeruzalem.
=Pilatus doet wat de mensen willen
20Opnieuw zei Pilatus tegen de mensen dat hij Jezus wilde vrijlaten. 21Maar de mensen schreeuwden: 'Jezus moet dood! Hij moet aan het kruis!'
22Toen zei Pilatus voor de derde keer: 'Waarom moet ik Jezus laten doden? Hij heeft toch niets verkeerds gedaan? Ik zal hem straffen, en dan laat ik hem vrij.' 23Maar de mensen begonnen nog harder te schreeuwen: 'Jezus moet aan het kruis!'
Omdat de mensen zo schreeuwden,24-25besloot Pilatus te doen wat ze wilden. Hij liet Barabbas vrij, de man die iemand vermoord had tijdens een opstand. En Jezus gaf hij aan zijn soldaten mee om gedood te worden. Want dat was waar de mensen om vroegen.
=Met Jeruzalem zal het slecht aflopen
26De soldaten brachten Jezus weg om hem te doden. Onderweg kwamen ze een man tegen. Die heette Simon van Cyrene, en hij kwam net de stad in. Simon moest van de soldaten het kruis van Jezus dragen en achter hem aan lopen.
27Een grote groep mensen liep achter Jezus aan. Er waren ook vrouwen bij die verdrietig waren en om Jezus huilden. 28Maar Jezus draaide zich naar hen om en zei: 'Vrouwen van Jeruzalem, huil niet om mij. Jullie kunnen beter huilen om jezelf en om jullie kinderen. 29Want er zal een verschrikkelijke tijd komen. Het wordt zo erg, dat de mensen zeggen: 'Het is nu beter om helemaal geen kinderen te hebben. Vrouwen zonder kinderen hebben geluk. Als je nooit een kind kon krijgen, heb je nu geluk.' 30In die tijd zullen mensen tegen de bergen roepen: 'Val toch op ons neer!' En tegen de heuvels: 'Bedek ons toch!'
31Nu is het nog vrede. En kijk wat er met mij gebeurt! Wat voor verschrikkelijke dingen zullen er dan met jullie gebeuren als het straks oorlog is?'
=Jezus wordt aan het kruis gehangen
32Tegelijk met Jezus werden ook twee misdadigers weggebracht om gedood te worden. 33Op een heuvel die de Schedel heet, hingen de soldaten Jezus aan het kruis. Ook de misdadigers werden aan een kruis gehangen. Het kruis van Jezus stond tussen de twee andere kruisen in.
34Jezus zei: 'Vader, vergeef de mensen die mij doden, want ze weten niet wat ze doen.' De soldaten verdeelden de kleren van Jezus onder elkaar door erom te loten. 35En het volk stond ernaar te kijken.
Ook de leiders van het volk stonden naar Jezus te kijken. Ze lachten hem uit en zeiden: 'Hij is toch de messias, de man die door God uitgekozen is? Hij heeft toch andere mensen gered? Dan moet hij ook zichzelf kunnen redden!'36Ook de soldaten bespotten Jezus. Ze kwamen bij het kruis staan en gaven Jezus zure wijn. 37Ze zeiden: 'Red jezelf! Jij bent toch de koning van de Joden?' 38Boven Jezus' hoofd hing een bordje. Daarop stond: 'Dit is de koning van de Joden'.
=De twee misdadigers naast Jezus
39Er hingen twee misdadigers naast Jezus. Eén van hen begon Jezus te beledigen. Hij zei tegen Jezus: 'Jij bent toch de messias? Red dan jezelf en ook ons!' 40Maar de andere misdadiger zei: 'Houd toch je mond! Ook jij hangt aan een kruis, ook jij zult snel dood zijn. Ben je niet bang voor God? 41Wij zijn misdadigers en hebben onze straf verdiend. Maar Jezus heeft niets verkeerds gedaan.'
42En tegen Jezus zei hij: 'Wilt u aan mij denken wanneer u koning bent in de hemel?' 43Jezus antwoordde: 'Luister goed naar mijn woorden: Vandaag nog zul jij bij mij in de hemel zijn.'
=Jezus roept om God en sterft
44-45Om ongeveer twaalf uur 's middags werd het opeens donker in het hele land. Drie uur lang bleef het donker, omdat de zon geen licht gaf. En in de tempel scheurde het gordijn voor de heilige zaal doormidden. 46Toen riep Jezus: 'Vader, mijn leven is in uw handen!' Dat waren zijn laatste woorden. Zo stierf hij.
47De Romeinse officier die bij het kruis stond, zag wat er gebeurde. Hij eerde God en zei: 'Geen twijfel mogelijk! Die man hoorde bij God!' 48En alle mensen die waren komen kijken, gingen huilend weer naar huis.
49De leerlingen van Jezus stonden een eind verderop te kijken. Ze stonden bij de vrouwen uit Galilea die met Jezus meegekomen waren.
=Jezus wordt begraven
50-51Er was in Jeruzalem een man die Josef heette. Hij kwam uit de Joodse stad Arimatea, en hij hoorde bij de Joodse leiders. Maar wat ze met Jezus gedaan hadden, vond hij niet goed. Josef was een goede en eerlijke man. En hij geloofde dat Gods nieuwe wereld snel zou komen.
52Josef ging naar Pilatus en vroeg of hij het lichaam van Jezus mee mocht nemen. 53Daarna haalde hij Jezus' lichaam van het kruis af en wikkelde het in een doek. Hij legde het lichaam in een nieuw en leeg graf, dat uitgehakt was in een rots. 54Dat gebeurde allemaal op de dag voor de sabbat. De sabbat zou nu bijna beginnen.
55De vrouwen uit Galilea die met Jezus meegekomen waren, volgden Josef. En ze zagen het graf waar Jezus neergelegd was. 56Toen gingen ze terug naar Jeruzalem om geurige olie met kruiden klaar te maken. Maar op sabbat deden ze niets, want zo staat het in de wet.
=Jezus is opgestaan uit de dood
=De vrouwen gaan naar het graf
#24
1Op zondagochtend gingen de vrouwen heel vroeg naar het graf. Ze hadden de olie bij zich die ze klaargemaakt hadden. 2Maar toen ze bij het graf kwamen, zagen ze dat de steen voor het graf weggerold was. 3Ze gingen naar binnen. Maar het lichaam van de Heer Jezus lag er niet. 4De vrouwen schrokken vreselijk.
=De vrouwen horen dat Jezus is opgestaan
Plotseling stonden er twee engelen bij hen, in stralende kleren.5De vrouwen waren zo bang, dat ze niet naar hen durfden te kijken.
De engelen zeiden: 'Waarom zoeken jullie een levende man in een graf?6Jezus is hier niet. Hij is opgestaan uit de dood. Weten jullie nog wat hij in Galilea gezegd heeft? 7Hij zei: 'Ik, de Mensenzoon, zal door slechte mensen gevangengenomen worden. Ze zullen mij aan het kruis laten sterven. Maar drie dagen later zal ik opstaan uit de dood.''
8Toen herinnerden de vrouwen zich de woorden van Jezus.
=De vrouwen vertellen het nieuws door
9-10De vrouwen gingen terug naar de stad. Het waren Maria uit Magdala, Johanna, en Maria, de moeder van Jakobus, en nog een paar andere vrouwen. Ze gingen alles vertellen aan de elf leerlingen en aan de andere leerlingen die bij hen waren. 11Maar de leerlingen vonden het verhaal van de vrouwen maar onzin. Ze geloofden het niet.
12Alleen Petrus stond op en rende naar het graf. Daar bukte hij zich en keek naar binnen. Hij zag alleen de doeken liggen. Toen ging hij terug. Hij was erg verbaasd over wat er gebeurd was.
=Twee leerlingen gaan naar Emmaüs
13Op diezelfde dag gingen twee leerlingen van Jezus op weg naar het dorp Emmaüs. Dat dorp ligt ongeveer 12 kilometer van Jeruzalem. 14Ze spraken met elkaar over alles wat er gebeurd was. 15Terwijl ze zo liepen te praten, kwam er iemand bij hen lopen. Het was Jezus, 16maar de leerlingen herkenden hem niet.
=Een gesprek onderweg
17Jezus vroeg: 'Waar praten jullie over?' Verdrietig bleven de twee leerlingen staan. 18Eén van hen heette Kleopas. Hij zei tegen Jezus: 'Jij komt hier zeker niet vandaan? Weet je niet wat er de afgelopen dagen in Jeruzalem gebeurd is?' 19Jezus vroeg: 'Wat dan?'
Toen vertelden de leerlingen wat er gebeurd was met Jezus. Ze zeiden: 'Jezus uit Nazaret was een profeet van God. Zijn bijzondere woorden en machtige daden maakten diepe indruk op het hele volk.20Maar de priesters en de leiders wilden dat Jezus gedood zou worden. Daarom hebben ze hem weggebracht en aan het kruis gehangen. 21Wij hoopten dat Jezus gekomen was om Israël te bevrijden. Maar nu is het al de derde dag na zijn dood.
22-23Vandaag hebben een paar vrouwen uit onze groep ons erg in de war gebracht. Ze zijn vanmorgen heel vroeg naar het graf gegaan. Toen hebben ze ontdekt dat het lichaam van Jezus er niet lag. Dat kwamen ze ons vertellen. Ze hebben zelfs engelen gezien, die zeiden dat Jezus leeft. 24Sommigen van ons zijn toen ook bij het graf gaan kijken. En alles was precies zoals de vrouwen gezegd hadden. Maar Jezus hebben ze niet gezien.'
=Jezus geeft de twee leerlingen uitleg
25Toen zei Jezus tegen hen: 'Wat zijn jullie toch dom. Jullie begrijpen het nog steeds niet! Waarom geloven jullie niet wat de profeten gezegd hebben? 26Jullie wisten toch dat de messias eerst moest lijden voordat hij koning kon worden?'
27En Jezus legde hun uit wat er over hem in de heilige boeken stond. Hij begon bij de boeken van Mozes en al de profeten.
=De twee leerlingen herkennen Jezus
28Toen kwamen ze bij het dorp Emmaüs. Jezus deed alsof hij verder wilde reizen. 29Maar de twee leerlingen hielden hem tegen en zeiden: 'Blijf toch bij ons. Want de dag is bijna voorbij, het wordt al donker.' Toen ging Jezus met hen mee.
30Tijdens het eten nam Jezus het brood. Hij dankte God, brak het brood in stukken en deelde het uit. 31Op dat moment herkenden de leerlingen Jezus. Maar direct daarna zagen ze hem niet meer.
32De twee leerlingen zeiden tegen elkaar: 'Had jij onderweg ook al zo'n bijzonder gevoel? Er was iets toen hij met ons praatte en de heilige boeken uitlegde.' 33En meteen stonden ze op en gingen terug naar Jeruzalem. Ze gingen naar de elf leerlingen, die daar bij elkaar waren met de andere leerlingen.
34Toen ze binnenkwamen, zeiden de elf leerlingen en de anderen: 'Jezus is opgestaan, het is echt waar! Simon Petrus heeft hem gezien!' 35Toen vertelden de twee leerlingen wat zij onderweg meegemaakt hadden. En hoe ze Jezus herkend hadden toen hij het brood brak.
=Ook de andere leerlingen zien Jezus
36Terwijl de leerlingen met elkaar aan het praten waren, stond Jezus plotseling bij hen. Hij zei: 'Ik wens jullie vrede.' 37De leerlingen schrokken en werden bang. Ze dachten dat ze een geest zagen.
38Maar Jezus vroeg: 'Waarom zijn jullie bang? En waarom twijfelen jullie of ik het echt ben? 39Een geest heeft geen lichaam. Maar kijk eens naar mijn handen en mijn voeten. Raak mij eens aan. Jullie kunnen toch zien dat dit mijn lichaam is? Ik ben het echt!' 40En Jezus liet de wonden aan zijn handen en voeten zien.
41De leerlingen waren zo blij en verrast, dat ze het niet konden geloven. Daarom zei Jezus: 'Hebben jullie hier iets te eten?' 42Toen gaven ze hem een stuk gebakken vis. 43En Jezus at het op waar zij bij waren.
=Jezus geeft de leerlingen uitleg
44Jezus zei tegen zijn leerlingen: 'Toen ik nog bij jullie was, heb ik gezegd: 'Alles wat er over mij in de heilige boeken staat, moet gebeuren.''
45Daarna hielp Jezus hen om de heilige boeken goed te begrijpen. 46Hij zei: 'In de heilige boeken staat dat de messias zal lijden en sterven, en drie dagen later zal opstaan uit de dood. 47-48En ook dat namens de messias het goede nieuws verteld moet worden. Dit is wat alle volken moeten horen: 'Begin een nieuw leven, dan zal God je fouten vergeven.' Jullie moeten dat nu aan iedereen gaan vertellen, allereerst in Jeruzalem. 49Blijf daar totdat de heilige Geest komt. Hij is de hemelse kracht die in jullie zal komen. Ik zal hem naar jullie toe sturen, zoals mijn Vader jullie beloofd heeft.'
=Jezus gaat naar de hemel
50Toen nam Jezus de leerlingen mee de stad uit, tot bij het dorp Betanië. Hij stak zijn armen uit en zegende hen. 51En terwijl hij dat deed, ging hij weg. God haalde hem naar de hemel.
52De leerlingen eerden Jezus. Daarna gingen ze vol vreugde terug naar Jeruzalem. 53Daar waren ze voortdurend in de tempel om God te danken.
