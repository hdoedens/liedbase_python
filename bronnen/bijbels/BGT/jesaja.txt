
#1
1Jesaja, de zoon van Amos, was een profeet. Hij zag in een droom wat er met het land Juda en met Jeruzalem zou gebeuren. Dat was in de tijd van de koningen Uzzia, Jotam, Achaz en Hizkia. Nu volgt wat Jesaja gezegd heeft.
=Israël is ontrouw aan de Heer
=Israël wil zijn Heer niet kennen
2Hemel en aarde, luister goed! Hoor wat de Heer zegt: 'Ik heb altijd voor de Israëlieten gezorgd, maar zij zijn mij niet trouw gebleven. 3Koeien kennen hun baas, en ezels weten van wie ze voer krijgen. Maar de Israëlieten kennen hun Heer niet. Mijn volk wil niets van me weten.'
=Israël verzet zich tegen de Heer
4Volk van Israël, het gaat niet goed met jullie. Jullie zijn slecht en doen steeds verkeerde dingen. Jullie zijn niet trouw aan de Heer. Jullie hebben geen eerbied meer voor de heilige God. Jullie zijn weggegaan bij de Heer, en jullie denken niet meer aan hem.
5-6Het gaat helemaal niet goed met jullie. Jullie lijken op iemand die zwaargewond is. Zijn hele lichaam doet pijn en overal zit bloed. Maar hij wil niet dat iemand zijn wonden verzorgt.
Waarom willen jullie geen hulp? Waarom blijven jullie je tegen de Heer verzetten? Zijn jullie nog niet genoeg gestraft?7Jullie land is verwoest, jullie steden zijn verbrand. Vijanden hebben de oogst van het land vernield. Jullie hebben zelf gezien hoe alles verwoest werd. 8-9Er is bijna niets over van de stad Jeruzalem. Er wonen nog maar weinig mensen. De stad is leeg, en de inwoners zijn bang.
Maar zonder de hulp van de machtige Heer zou er in Jeruzalem helemaal niemand meer in leven zijn! Dan zou iedereen gedood zijn, net als vroeger in de steden Sodom en Gomorra!10Leiders van Israël en inwoners van Jeruzalem, luister goed! Jullie zijn net zo slecht als de inwoners van Sodom en Gomorra! Hoor wat de Heer jullie leert.
11De Heer zegt: 'Wat moet ik met al jullie offers? Ik heb genoeg van al die schapen. Ik heb genoeg van die vette koeien. Al die dieren, ik wil ze niet meer. 12Jullie komen steeds naar mijn tempel. Waarom doen jullie dat? 13Stop toch met die offers. Ik wil ze niet. Ik heb genoeg van jullie wierook en van al jullie feesten.
Als jullie feestvieren in de tempel, dan gedragen jullie je heel slecht.14Ik vind jullie feesten vreselijk. Ik kan er niet meer tegen, ik wil ze niet meer. 15Hoe lang jullie ook bidden, ik luister niet. Als jullie je handen omhooghouden om te bidden, dan sluit ik mijn ogen. Want met die handen hebben jullie mensen vermoord!'
=Israël moet luisteren naar de Heer
16De Heer zegt: 'Volk van Israël, was het bloed van je handen, stop met al die misdaden. Ik kan er niet meer tegen. Maak een eind aan het kwaad. 17Leer hoe je goed moet doen, en zorg dat er eerlijk rechtgesproken wordt. Geef slechte leiders geen kans. Help weduwen, en bescherm kinderen zonder vader.
18Ik zal jullie vertellen wat jullie verkeerd gedaan hebben. Jullie zijn moordenaars, je handen zijn rood van het bloed. Toch kunnen ze weer zo wit worden als sneeuw, zo wit als witte wol. 19Want als jullie weer naar mij luisteren, dan zullen jullie een goed leven hebben. 20Maar als jullie niet naar mij luisteren, dan zullen jullie sterven in de oorlog.'
=Jeruzalem is slecht geworden
21De Heer zegt: 'Jeruzalem, het is verschrikkelijk! Je inwoners zijn mij niet trouw gebleven. Je was een stad van eerlijke mensen, maar nu ben je een stad vol moordenaars.
22Jeruzalem, je was zo mooi als zilver, maar je bent zwart en vies geworden. Je leek op goede wijn, maar nu lijk je op slechte wijn. 23Want je leiders zijn slecht. Ze doen zaken met dieven. Ze doen alles voor geld. Maar weduwen, die helpen ze niet. En kinderen zonder vader, die beschermen ze niet.
=Jeruzalem zal gestraft worden
24Ik ben God, de machtige Heer, de sterke God van Israël. Ik zal mijn tegenstanders straffen. Ik zal mijn vijanden laten zien dat ik woedend ben.
25Jeruzalem, ook jou zal ik straffen. Maar door die straf zul je weer zo mooi worden als zilver. Al het vuil zal ik weghalen. 26Dan wordt alles weer zoals vroeger. Je rechters zullen weer rechtspreken en je raadgevers zullen weer goede raad geven. Dan zul je deze naam krijgen: Eerlijke Stad, Trouwe Stad.'
=Jeruzalem, kom terug bij de Heer
27Inwoners van Jeruzalem, jullie stad wordt gered als er weer eerlijk rechtgesproken wordt en als jullie terugkomen bij de Heer. 28Maar als jullie de Heer verlaten en onrecht doen, zullen jullie sterven.
29Jullie hebben bomen vereerd, en offers gebracht in jullie tuinen. Maar jullie zullen je daarvoor schamen. 30Want die bomen en tuinen betekenen helemaal niets! Er zal niets van overblijven. 31En van jullie zal ook niets overblijven. Jullie rijkdom wordt afval. Alles wat jullie verzameld hebben, zal in het vuur verbrand worden. En niemand kan dat vuur doven.
=Alles wordt anders
#2
1Jesaja, de zoon van Amos, was een profeet. Hij zag in een droom wat er met het land Juda en met Jeruzalem zou gebeuren. Nu volgt wat Jesaja nog meer gezegd heeft.
=Er komt een dag dat er vrede zal zijn
2-3Er komt een dag waarop alles anders wordt. Dan zal de tempel stevig staan, boven op de allerhoogste berg. Veel volken zullen zeggen: 'Laten we naar de berg van de Heer gaan, naar de tempel van de God van Israël. Op de berg Sion zullen we de woorden van de Heer horen. Hij zal tegen ons spreken vanuit Jeruzalem. Hij zal ons leren wat we moeten doen. En wij zullen leven zoals hij het wil.'
Dan komen alle volken op die berg bij elkaar.4Daar zal God als een rechter tegen hen spreken. Hij zal hun leren wat goed en slecht is. Dan zullen ze hun zwaarden en speren laten smelten in het vuur, en ze zullen er gereedschap van maken. Dan zullen de volken niet meer tegen elkaar strijden, ze zullen niet meer weten wat oorlog is.
5Volk van Israël, kom, ga mee! Laten we leven zoals de Heer het wil.
=De Heer zal zijn volk straffen
=De Israëlieten vereren afgoden
6God, u houdt niet meer van uw volk. Want de Israëlieten doen dezelfde slechte dingen als de andere volken. Ze hebben dezelfde vreemde gewoontes als de volken uit het oosten. En ze luisteren naar waarzeggers, net als de volken uit het westen.
7De Israëlieten worden steeds rijker. Hun land is vol zilver en goud. Hun stallen staan vol paarden, en er komen steeds meer wagens bij. 8En hun land staat vol beelden van afgoden. De Israëlieten buigen voor goden die ze zelf gemaakt hebben. 9Maar straks zullen ze moeten buigen voor hun vijanden! Want de Israëlieten moeten gestraft worden. Heer, u mag het hun niet vergeven!
=De Heer zal trotse mensen straffen
10Volk van Israël, verberg je tussen de rotsen, verstop je onder de grond. Vlucht weg, want de Heer komt eraan!
Als de Heer komt, zullen alle mensen vluchten. Iedereen zal bang voor hem zijn.11Ook trotse mensen zullen uit angst voor hem knielen en hun hoofd buigen. De dag dat de Heer komt, is dichtbij. Dan is de Heer de enige die groot en machtig is!
12De dag dat de machtige Heer komt, is dichtbij. Dan zal hij alle mensen die zichzelf geweldig vinden, hard treffen. Mensen die zichzelf groot maken, zal hij klein maken. 13Zijn woede zal alles treffen wat groot is. De hoge bomen op de Libanon-bergen. De eiken van Basan, die zo geweldig hoog zijn. 14De bergen en de hoge heuvels. 15Zijn woede zal alle hoge torens treffen, alle sterke muren van de stad. 16En de grote schepen uit Tarsis, met kostbare spullen aan boord.
=De mensen zullen bang zijn
17De dag dat de Heer komt, is dichtbij! Dan is de Heer de enige die groot en machtig is! Trotse mensen worden vernederd, 18afgoden zullen verdwijnen. 19Op die dag verstoppen de mensen zich in de bergen. Of ze kruipen weg in een hol onder de grond. Ze vluchten weg. Want als de Heer zich laat zien, is iedereen bang. Bang voor zijn verschrikkelijke macht. Als hij komt, begint de aarde te beven!
20Als die dag komt, behandelen de mensen hun afgoden als afval. Die zelfgemaakte beelden van zilver en goud zijn dan voor de muizen en de ratten. De mensen zullen nooit meer voor die afgoden knielen.
21Op die dag verstoppen de mensen zich in de bergen, en ze kruipen weg in de rotsen. Ze vluchten weg. Want als de Heer zich laat zien, is iedereen bang. Bang voor zijn verschrikkelijke macht. Als hij komt, begint de aarde te beven!
=Op mensen kun je niet vertrouwen
22Zoek maar geen hulp bij mensen. Want mensen betekenen helemaal niets. Zonder adem zijn ze niets meer.
=Er zullen geen leiders meer zijn
#3
1Inwoners van Jeruzalem en Juda, jullie zullen geen hulp meer krijgen. God, de machtige Heer, zal jullie niet meer helpen. Jullie zullen geen brood meer hebben om te eten. En jullie zullen geen water meer hebben om te drinken. 2Er zullen geen soldaten en sterke mannen meer zijn, geen rechters en profeten, geen waarzeggers, geen leiders van de stad. 3Er zullen geen officieren en hoge ambtenaren meer zijn, en ook geen raadgevers of wijze mannen.
4Kinderen zullen het land besturen. En iedereen doet wat hij zelf wil. 5De mensen zullen niets meer voor een ander doen. Kinderen hebben geen respect meer voor hun ouders. En gewone mensen hebben geen respect meer voor belangrijke mensen.
6Dan zal iemand thuis zijn broer vastpakken en tegen hem zeggen: 'Jij hebt nog mooie kleren! Dus jij kunt de leider van ons volk zijn. Jij kunt ervoor zorgen dat er weer orde en rust komt.' 7Maar die broer zal zeggen: 'Denk maar niet dat ik jullie problemen kan oplossen. Ik heb zelf niet eens eten in huis. En ik heb helemaal geen mooie kleren. Je kunt mij echt geen leider van dit volk maken.'
=De leiders onderdrukken het volk
8Inwoners van Jeruzalem en Juda, jullie leven niet meer zoals de Heer het wil. Jullie doen verkeerde dingen. Jullie verzetten je tegen de Heer, zelfs in het openbaar. Niet alleen met jullie woorden, maar ook met jullie daden! 9-11Eerlijke mensen leven gelukkig, met hen gaat het goed. Zij worden beloond voor hun goede daden. Maar met oneerlijke mensen gaat het niet goed. Zij worden gestraft voor hun slechte daden.
Jullie leiders behandelen de mensen niet eerlijk. Jullie leiders zijn zelfs trots op hun misdaden, net als vroeger de leiders van de stad Sodom. Maar uiteindelijk zal het slecht met hen aflopen.12De leiders onderdrukken het volk van de Heer. Ze stelen van zijn volk, ze halen alles weg. Dit zegt de Heer tegen zijn volk: 'Jullie leiders bedriegen jullie. Ze vertellen jullie verkeerde dingen.'
=De Heer zal de leiders straffen
13-15De machtige Heer is klaar om recht te spreken. Hij zal de leiders van zijn volk straffen. Hij zegt tegen hen wat ze verkeerd gedaan hebben: 'Leiders van Israël! Zoals brand een wijngaard totaal verwoest, zo hebben jullie mijn volk verwoest! Jullie hebben gestolen van arme mensen, en jullie bewaren hun spullen in je eigen huis. Hoe durven jullie dat te doen! Jullie onderdrukken mijn volk, en jullie mishandelen arme mensen.'
=Trotse vrouwen in Jeruzalem
16-17De Heer zegt: 'Kijk eens naar die trotse vrouwen in Jeruzalem. Kijk hoe deftig ze in de stad rondlopen. En hoe iedereen naar hen kijkt. Ze lopen rond met kleine pasjes en ze laten hun sieraden rinkelen. O, wat zijn ze trots op hun rijkdom! Maar ik zal hen straffen.
Ik zal de sluier voor het gezicht van die vrouwen wegtrekken, zodat ze zich schamen.18-23En daarna haal ik al hun sieraden weg: alle ringen, armbanden, oorbellen en kettinkjes. Alles wat ze om hun handen, enkels of nek dragen, zal ik weghalen. En ook alle mooie kleren die ze dragen: hun dure jassen, tassen, jurken, hoofddoeken, hemdjes en sjaaltjes.'
=De trotse vrouwen raken alles kwijt
24Dan ruikt er niemand meer lekker, maar stinkt het overal. De vrouwen dragen geen riem om hun middel, maar een touw. Ze hebben geen mooie haren, maar ze zijn kaal. Ze dragen geen feestkleren, maar rouwkleren. Dan is er niets meer over van hun schoonheid.
25De vrouwen van Jeruzalem zullen geen man meer hebben. Want hun mannen zullen sterven in de oorlog. 26Dan zullen de mensen huilen en rouwen in de poorten van de stad. Ze zullen bedroefd op de grond zitten.
#4
1Dan zullen zeven vrouwen vechten om één man. Ze zullen tegen hem zeggen: 'We kunnen zelf wel voor ons eten en voor onze kleren zorgen. Maar trouw met ons. Dan zijn we niet alleen en hoeven we ons niet te schamen.'
=De Heer maakt Jeruzalem weer nieuw
2Maar er komt een dag waarop alles er weer prachtig uitziet. Daar zal de Heer voor zorgen. Iedere Israëliet die dan nog leeft, zal trots zijn op zijn land en op alles wat op de akkers groeit. 3Alle mensen die nog in Jeruzalem wonen, zullen bij God horen. Hun namen staan opgeschreven in Gods boek, het boek van het leven.
4De Heer zal Jeruzalem weer schoonmaken. Hij zal al het kwaad uit de stad verwijderen. Er zal geen geweld meer zijn. De Heer zal zorgen dat alles weer schoon en goed is, en dat er weer eerlijke rechters zijn.
5-6De Heer zal de berg Sion beschermen en ook alle mensen die op de berg bij elkaar komen. De Heer is daar steeds aanwezig. Overdag in een grote wolk en 's nachts in een vuur dat licht geeft, met rook en vlammen. Hij zal de inwoners van Jeruzalem steeds beschermen. Net zoals een dak je steeds beschermt tegen de hete zon, en tegen regen en storm.
=Het lied over de wijngaard
#5
1Ik wil een lied zingen over mijn vriend, een lied over mijn vriend en zijn wijngaard:
'Mijn vriend had een wijngaard,
op een heuvel met goede grond.
2Hij werkte hard op die grond.
Hij haalde de stenen eruit
en plantte er de mooiste soorten druiven.
Hij bouwde er een toren
voor het bewaken van de wijngaard.
Hij maakte er een plek
om de druiven te persen.
Toen verwachtte hij goede druiven,
maar hij kreeg alleen maar slechte druiven.'
=De Heer en zijn wijngaard
3De Heer zegt: 'Inwoners van Juda en Jeruzalem, weten jullie waarom de druiven slecht zijn? Komt dat door mij of door mijn wijngaard? Wat denken jullie? 4Had ik nog meer aan mijn wijngaard kunnen doen? Ben ik iets vergeten? Waarom verwachtte ik goede druiven, maar kreeg ik alleen slechte druiven?
5Luister! Ik zal vertellen wat ik met mijn wijngaard ga doen. Ik breek de muren af en ik haal de heg eromheen weg. Dan wordt mijn wijngaard niet meer beschermd, maar dan wordt hij vertrapt door dieren. Die zullen alles verwoesten.
6Ik zal mijn wijngaard niet meer verzorgen, zodat er overal onkruid komt. En ik zal tegen de wolken zeggen dat ze geen regen meer moeten laten vallen.
7Volk van Israël, jullie zijn de wijngaard uit het lied. En volk van Juda, jullie zijn de planten die ik gekozen heb. En die vriend, dat ben ik, de machtige Heer. Ik dacht dat jullie goed bestuurd zouden worden, maar jullie worden alleen maar slecht bestuurd.'
=God straft ontrouwe mensen
=Mensen die steeds meer huizen kopen
8-9De machtige Heer zei tegen mij: 'Jesaja, luister. Er zijn mensen die steeds meer huizen en land kopen. Straks is het hele land van hen. Dan is er geen plaats meer voor anderen.
Het zal slecht aflopen met die mensen! Al hun huizen zullen verwoest worden. Ook in de grootste en mooiste huizen zal niemand meer wonen.10Zelfs een grote wijngaard brengt bijna geen wijn meer op. En akkers waarin veel gezaaid is, brengen maar één zak graan op.
=Dronken mensen
11Er zijn mensen die al vroeg in de ochtend op zoek gaan naar drank. Die tot laat in de nacht wijn drinken en dronken worden. 12Bij al hun feesten is er vrolijke muziek. Er wordt gezongen en gedanst. Maar ze vergeten dat ik hen geholpen heb. Ze zien niet wat ik voor hen gedaan heb.
Het zal slecht aflopen met die mensen!13Omdat de mensen zo slecht zijn, zal mijn volk door vijanden naar een ver land gebracht worden. Iedereen zal dorst en honger hebben, zelfs de rijkste mensen. 14De dood is overal. De leiders van het volk zullen sterven. En ook alle anderen, alle mensen die feestvieren en lawaai maken. 15Al die mensen die zo trots waren, zullen hun hoofd buigen. Ze durven niemand meer aan te kijken, omdat ze vernederd zijn.
16Ik ben de Heer, de machtige en heilige God. Ik ben rechtvaardig, ik spreek eerlijk recht. 17Overal waar vroeger de rijke mensen hun feesten vierden, zullen schapen lopen. Die schapen zullen gras eten op de resten van de verwoeste stad.
=Mensen die ongeduldig zijn
18Sommige mensen hopen dat er rampen komen. Ze willen dat God zo snel mogelijk straft. 19Ze roepen: 'Waar blijft de Heer toch? Laat hij opschieten! Laat hij zijn werk afmaken! De heilige God van Israël moet zijn plannen snel uitvoeren. Dan weten we wat er gaat gebeuren.'
Het zal slecht aflopen met die mensen!20Sommige mensen noemen alles wat goed is, slecht. En alles wat slecht is, noemen ze goed. Die mensen veranderen het licht in duisternis. En van het donker maken ze licht. Alles wat bitter is, maken ze zoet. En alles wat zoet is, maken ze bitter.
Het zal slecht aflopen met die mensen!21Sommige mensen denken dat ze erg wijs zijn. Ze vinden dat alleen zij heel verstandig zijn. Het zal slecht aflopen met die mensen!
22Sommige mensen drinken te veel wijn. Ze worden dronken en dan durven ze alles. Het zal slecht aflopen met die mensen!
23Sommige rechters spreken alleen iemand vrij als ze er geld voor krijgen. Ze geven onschuldige mensen geen eerlijk proces. Het zal slecht aflopen met die rechters!
=De Heer zal al die mensen straffen
24Ik zal ze allemaal straffen, die mensen die zich tegen mij verzetten! Er blijft niets van hen over. Zoals er niets overblijft van droog gras dat verbrandt in het vuur.
Ik, de machtige Heer, heb tegen die mensen gesproken. Ik, de heilige God van Israël, heb die mensen geleerd hoe ze moeten leven. Maar zij hebben niet naar mij geluisterd!'25De Heer is woedend op zijn volk, en hij straft hen. De bergen beginnen te beven, en dode mensen liggen als vuil op straat. Maar nog is het niet genoeg! De Heer blijft kwaad op zijn volk.
26Zodra de Heer een teken geeft, vallen volken uit verre streken het land aan. Ze komen heel snel dichterbij met hun legers. 27Hun soldaten worden nooit moe. Ze struikelen niet en ze vallen niet in slaap. Ze zijn overal goed op voorbereid. 28Ze hebben scherpe pijlen en hun bogen zijn gespannen. Hun paarden en wagens gaan zo snel als de wind.
29Die soldaten zullen schreeuwen, ze zullen brullen als leeuwen. Ze brullen als een leeuw die een ander dier pakt en het meesleept. Niemand kan die soldaten nog tegenhouden. 30Iedereen zal ze horen schreeuwen. Hun geschreeuw zal klinken als het gebulder van de zee.
Als de vijanden komen, wordt het donker. Dan verdwijnt de zon achter dikke wolken, en dan wordt iedereen bang.
=Jesaja krijgt een opdracht
=Jesaja ziet de Heer
#6
1In het jaar dat koning Uzzia stierf, zag ik de Heer. Hij zat op een hoge troon. De onderkant van zijn mantel vulde de hele tempel. 2Boven hem stonden engelen. Die engelen hadden allemaal zes vleugels. Twee vleugels om hun gezicht te bedekken. Twee vleugels om hun lichaam te bedekken. En twee vleugels om te kunnen vliegen.
3De engelen riepen tegen elkaar: 'Heilig is hij, heilig! Heilig is de machtige Heer! Overal op de aarde kun je zien hoe machtig hij is!' 4De engelen riepen zo hard dat de deuren van de tempel begonnen te schudden. En overal in de tempel was rook.
=Jesaja denkt dat hij moet zwijgen
5Toen werd ik bang en ik schreeuwde: 'Vanaf nu moet ik zwijgen! Ik mag niet meer spreken als profeet. Want ik heb met mijn eigen ogen de machtige Heer gezien, onze koning. En dat mag niet, want ik ben schuldig. Ik doe verkeerde dingen, net als de mensen om mij heen.'
6Maar één van de engelen pakte met een tang een gloeiend kooltje van het altaar. Hij vloog met dat kooltje naar me toe, 7en raakte daarmee mijn lippen aan. Toen zei hij: 'Nu ben je niet meer schuldig. Alles wat je verkeerd gedaan hebt, is je vergeven.'
=De Heer stuurt Jesaja naar zijn volk
8Toen hoorde ik de stem van de Heer. Hij zei: 'Wie zal ik naar mijn volk sturen? Wie kan er namens mij spreken?' En ik zei: 'Ik! U kunt mij sturen.'
9De Heer zei: 'Dit moet je tegen het volk zeggen: 'Jullie moeten goed luisteren, ook al zullen jullie mijn woorden niet begrijpen. Jullie moeten goed kijken, ook al zullen jullie niet zien wat ik bedoel.'
10Jesaja, jij moet ervoor zorgen dat het volk niet zal begrijpen wat je zegt. Zorg ervoor dat hun oren en ogen dichtzitten. Zodat ze niets kunnen zien en niets kunnen horen. En zorg ervoor dat hun hart koud en hard is. Zodat ze niets meer voelen en mijn woorden hen niet raken. Ze zullen niet naar mij terug willen gaan, ze zullen niet beter gaan leven.'
=De Heer zal de mensen uit het land weghalen
11Ik vroeg aan de Heer: 'Hoe lang moet ik zo tegen hen blijven spreken?' De Heer zei: 'Totdat de steden in het land verlaten zijn en de huizen leeg zijn. Totdat er niemand meer woont en het hele land verwoest is. 12Want ik, de Heer, zal de mensen uit het land weghalen. Het hele land zal leeg en verlaten zijn.
13Misschien blijft er nog een kleine groep mensen over. Maar ook die mensen verdwijnen, ze zullen door vuur vernietigd worden. Uiteindelijk zal er maar een heel kleine groep overblijven. Net zoals van een boom alleen de wortels overblijven. En met die mensen zal ik opnieuw beginnen.'
=God geeft zijn volk een teken
=Twee koningen vallen Jeruzalem aan
#7
1Het gebeurde in de tijd dat Achaz koning van Juda was. Achaz was een zoon van Jotam en een kleinzoon van Uzzia. In die tijd leefden ook de koningen Resin en Pekach. Resin was koning van Aram. Pekach, de zoon van Remaljahu, was koning van Israël. Die twee koningen gingen met hun legers naar Jeruzalem. Ze vielen Jeruzalem aan, maar het lukte hun niet om de stad te veroveren.
2Koning Achaz hoorde dat de twee koningen samenwerkten, en hij werd bang. Ook het volk beefde van angst. De koning en zijn volk beefden als bomen die heen en weer schudden in een storm.
=Jesaja moet naar koning Achaz gaan
3Toen zei de Heer tegen Jesaja: 'Ga naar koning Achaz toe en neem je zoon Sear-Jasub mee. Je zult de koning ontmoeten bij het veld waar de was gedroogd wordt. Je zult hem zien op de plaats waar het water van het kanaal in de bovenste vijver stroomt.
4Zeg tegen koning Achaz: 'Blijf rustig. Laat u niet bang maken door Resin en Pekach, die twee woedende koningen. Ze lijken heel gevaarlijk, maar dat zijn ze niet. 5Ze hebben wel slechte bedoelingen, 6want ze willen oorlog tegen u gaan voeren. Ze denken dat ze het land snel kunnen veroveren. Ze willen het land in stukken verdelen. En dan willen ze de zoon van Tabeal koning maken.
7Maar dat zal niet gebeuren, zo zal het niet gaan. Dat zegt God, de Heer. 8-9Want koning Resin is alleen maar de baas over de hoofdstad van Aram. En koning Pekach is alleen maar de baas over de hoofdstad van Israël. En het volk van Israël zal niet zo heel lang meer bestaan. Maar uw volk, het volk van Juda, zal wel blijven bestaan. Maar alleen als u vertrouwt op de Heer.''
=De Heer zal een teken geven
10Jesaja moest van de Heer ook nog het volgende tegen koning Achaz zeggen: 11'U moet een teken vragen aan de Heer, uw God. Een teken van beneden, uit het land van de dood. Of een teken van boven, uit de hemel.' 12Maar Achaz zei: 'Nee, dat doe ik niet. De Heer mag niet denken dat ik hem niet vertrouw.'
13Toen zei Jesaja tegen Achaz: 'Luister! U zorgt ervoor dat de mensen ongeduldig worden. Wilt u dat mijn God ook ongeduldig wordt? 14De Heer zelf zal u een teken geven. Een jonge vrouw zal zwanger worden en ze zal een zoon krijgen. Ze zal haar kind Immanuel noemen. 15-16De jongen zal boter en honing eten totdat hij geleerd heeft om te kiezen. Hij moet leren om te kiezen voor het goede, en niet voor het kwade. Maar voordat hij dat geleerd heeft, zal er een verschrikkelijke tijd komen voor Resin en Pekach. Voor die twee koningen hoeft u dan niet meer bang te zijn. Want hun land zal verwoest worden, er zal niemand meer wonen.
17Maar ook voor u, voor uw volk en voor uw familie zal er een afschuwelijke tijd komen. Het is lang geleden dat er zo'n slechte tijd geweest is. De laatste keer was toen Israël en Juda gescheiden werden. Die afschuwelijke tijd begint als de Heer de koning van Assyrië op u afstuurt!'
=De vijanden zullen snel komen
18-19Als die tijd komt, stuurt de Heer een leger vanuit Egypte. En hij stuurt ook een leger vanuit Assyrië. Die legers zullen overal komen! Net zoals vliegen en bijen overal komen: bij de rivieren, tussen de rotsen in de bergen, en zelfs tussen de planten, en op alle plaatsen waar water is.
20Als de koning van Assyrië met zijn leger in het land Juda komt, zal hij alle mensen uit het land weghalen. Zoals je met een mes alle haren van iemands lichaam weghaalt. Daar zal de Heer voor zorgen.
=Er zullen weinig mensen overblijven
21-22Dan zullen de mensen die overgebleven zijn, alleen nog een koe en een paar schapen hebben. Toch krijgen ze daar veel melk van. Voor die mensen zal er genoeg boter en honing zijn. Zij zullen genoeg hebben om in leven te blijven.
23-25Maar alle wijngaarden zullen dichtgroeien. Ook de wijngaarden waarin veel druiven groeien en die veel geld waard zijn. Want overal groeien dan doornstruiken. Mensen zullen er alleen nog komen om te jagen.
Ook de akkers op de heuvels zullen dichtgroeien. De mensen zullen daar niet meer op werken. Ze kunnen er alleen nog hun koeien en schapen laten rondlopen.
=God geeft opnieuw een teken
=Jesaja krijgt een opdracht
#8
1De Heer zei tegen mij: 'Jesaja, je moet een groot bord pakken. Daarop moet je met duidelijke letters schrijven: 'Snel Weggehaald, Meteen Meegenomen'.' 2Dat deed ik. Ik zorgde ervoor dat er twee mensen bij waren als getuigen. Dat waren de priester Uria en Zecharja, de zoon van Jeberechjahu.
3Daarna ging ik naar mijn vrouw. Ik sliep met haar en zij werd zwanger. Toen het kind geboren was, zei de Heer tegen mij: 'Aan dit kind moet je de naam geven die je op het bord geschreven hebt. 4Want de koning van Assyrië zal gauw komen, al voordat het kind papa of mama kan zeggen. Die koning zal dan snel kostbare spullen uit Damascus en Samaria weghalen, en die meteen meenemen naar zijn eigen land.'
=Assyrië zal Juda aanvallen
5De Heer zei ook tegen mij: 6'De mensen in Juda vertrouwen niet meer op mij. Ze geloven niet dat ik voor vrede zal zorgen. Nee, ze vertrouwen alleen op die twee koningen, Resin en Pekach.
7-8Ik zal daarom het volgende doen: Ik stuur de koning van Assyrië op Juda af met een groot leger. Het leger zal komen als een wilde rivier die het land helemaal onder water zet. Zo zal dat leger het land helemaal veroveren! En dan zal iedereen in gevaar zijn.'
Maar toch zal de Heer ons land beschermen. God zal bij ons zijn.
9Roep maar, volken op de aarde,
roep je soldaten maar bij elkaar.
Jullie zullen toch wel verslagen worden.
Luister, volken op de aarde,
maak je maar klaar voor de strijd.
Jullie zullen toch wel verslagen worden.
10Maak maar plannen met elkaar.
Die zullen toch niet doorgaan.
Maak maar afspraken met elkaar.
Die zullen toch niets helpen.
Want God zal bij ons zijn.
=Jesaja moet kiezen voor de Heer
11Toen sprak de Heer mij moed in en zei: 'Je moet niet meedoen met de mensen van je volk. 12Zij zeggen dat andere volken samenwerken om hun kwaad te doen. Maar jij moet dat niet zeggen. Zij zijn overal bang voor, maar jij hoeft niet bang te zijn. 13Alleen ik, de machtige God, ben heilig. Ik ben de enige voor wie je angst moet voelen en voor wie je eerbied moet hebben.
14Ik ben een heilige God, bij mij ben je veilig. Maar ik kan ook gevaarlijk zijn! Net zo gevaarlijk als een steen waaraan je je stoot, een rots waarover je struikelt, of een kuil waar je in valt. Ik zal zorgen dat de leiders van Israël en Juda zullen struikelen, en dat de inwoners van Jeruzalem zullen vallen. 15Veel mensen zullen struikelen en vallen. Dan zullen ze ernstig gewond raken of door vijanden gevangen worden genomen.'
=Jesaja wil Gods woorden onthouden
16Ik wil deze woorden van God onthouden. Ik wil zijn lessen doorgeven aan mijn leerlingen. 17De Heer laat zich niet meer zien aan zijn volk. Maar ik blijf op hem wachten, ik blijf hopen dat hij komt.
18Volk van Israël, ik ben voor jullie een teken. Ik, samen met de kinderen die de Heer mij gegeven heeft. Door mijn waarschuwingen kunnen jullie zien wat de Heer wil. De machtige Heer, die op de berg Sion woont.
=Luister niet naar waarzeggers
19Volk van Israël, luister. Misschien zeggen de mensen: 'Jullie moeten naar waarzeggers toe gaan. Alle andere volken doen dat ook. Hun waarzeggers praten heel zacht en geheimzinnig. Want ze vragen de geesten van de doden om raad. De mensen die leven, vragen de doden om raad!'
20Maar luister niet naar die waarzeggers. Houd je alleen aan de lessen van de Heer. Houd je aan de lessen die ik voor jullie opgeschreven heb. Houd je alleen daaraan, want de woorden van die waarzeggers hebben geen enkele betekenis.
=Overal is het donker
21-22De mensen zullen verdrietig en hongerig door het land zwerven. En omdat ze honger hebben, zullen ze boos worden. Boos op de koning en op God. Ze kijken omhoog en ze kijken naar de grond. Maar overal is het donker en somber. Alles is zwart. Er is nergens licht.
=Het blijft niet overal donker
23Maar het blijft niet overal donker. Eens zal er een einde komen aan de slechte tijd in het land. Eerst was er veel ellende in het noorden van het land. Maar God zal zorgen dat het daar weer goed komt. Het zal ook goed komen in de landen aan de kust en in het gebied aan de overkant van de Jordaan. En zelfs in het gebied waar nu andere volken wonen.
=Er komt weer een koning
=Het volk zal een stralend licht zien
#9
1Het volk dat nu in het donker leeft,
zal een stralend licht zien.
Een helder licht zal schijnen
in het land waar het nu nog donker is.
2Heer, door u is het volk weer groot.
U geeft de mensen weer vreugde.
Zo blij zijn de mensen ook
als ze de oogst van het land hebben gehaald.
Zo blij zijn de mensen ook
als ze het bezit van de vijand hebben verdeeld.
=De Heer heeft zijn volk bevrijd
3Uw volk werd onderdrukt.
De mensen werden met de zweep geslagen,
de stok kwam op hun schouders neer.
Maar u hebt de zweep en de stok gebroken,
u hebt uw volk opnieuw bevrijd.
4De laarzen van de soldaten
en hun jassen vol met bloed,
die worden in het vuur gegooid,
ja, alles wordt verbrand.
=Er is een kind geboren
5Er is een kind geboren,
we hebben weer een koning.
Hij zal over ons regeren.
En zo zullen de mensen hem noemen:
Wijze Bestuurder,
Sterke God,
Vader voor Altijd,
Koning van de Vrede.
6Zijn macht zal steeds groter worden,
en er zal altijd vrede zijn.
Hij zal op de troon van David zitten
en hij zal koning zijn.
Een koning zoals David was,
rechtvaardig en eerlijk.
Zo'n koning zal hij zijn,
voor altijd en eeuwig.
De machtige Heer zal daarvoor zorgen, het zal zeker gebeuren.7-8De Heer heeft tegen zijn volk gesproken. Het volk van Israël en de inwoners van Samaria hebben het gehoord. Iedereen schrok van de woorden van de Heer.
Toch waren de mensen eigenwijs. Ze zeiden:9'Vijanden hebben onze huizen verwoest, maar wij zullen nieuwe huizen bouwen die sterker zijn. Ze hebben onze bomen omgehakt, maar wij zullen bomen planten die steviger zijn.'
10Toen heeft de Heer nieuwe vijanden laten komen. Hij heeft hun gevraagd om Israël aan te vallen. 11Het volk van Aram heeft het oosten aangevallen en de Filistijnen hebben het westen aangevallen. Ze hebben Israël helemaal verwoest.
De Heer heeft zijn volk gestraft. Maar nog steeds is het niet genoeg. De Heer blijft kwaad op zijn volk.12De machtige Heer heeft het volk van Israël gestraft, maar de mensen willen niet bij hem terugkomen. Ze willen hem niet meer dienen. 13-15Dat komt door de profeten, die leugens vertellen. En ook door de leiders, die het volk bedriegen. Zij geven geen leiding, maar zorgen juist dat het volk in de war raakt. Daarom zal de Heer die leiders en die profeten uit het land weghalen.
16De Heer heeft geen medelijden met zijn volk. Niet met de mannen die nog jong zijn, niet met de weduwen, niet met de kinderen zonder vader. Want het hele volk is slecht. De mensen willen God niet kennen. Ze zeggen van alles, maar ze denken niet na.
De Heer heeft zijn volk gestraft. Maar nog steeds is het niet genoeg. De Heer blijft kwaad op zijn volk.17Steeds meer mensen zijn slecht en maken ruzie met elkaar. Niet alleen met elkaar, maar ook met goede mensen. Zo'n ruzie lijkt wel een vuur dat steeds groter wordt. Zo'n vuur verbrandt niet alleen het onkruid, maar ook de bomen. Alles zal verdwijnen! 18-19De Heer is kwaad op de mensen. Door zijn woede staat het hele land in brand en gaan de mensen dood.
De mensen hebben honger en vechten om te blijven leven. Ze bijten elkaar, ze vechten met elkaar. Ze vechten totdat ze geen kracht meer hebben. Maar de honger blijft.
20De stam Manasse en de stam Efraïm vechten tegen elkaar. En samen vallen ze Juda aan.
De Heer heeft zijn volk gestraft. Maar nog steeds is het niet genoeg. De Heer blijft kwaad op zijn volk.
=De leiders beschermen het volk niet
#10
1De Heer zegt: 'Het zal slecht aflopen met leiders die slechte wetten maken. Die leiders schrijven in de wet dat mensen slecht behandeld mogen worden. 2Ze geven zwakke mensen geen rechten. En ze stelen. Ze stelen van de armen, van weduwen, en van kinderen zonder vader.
3Leiders, wat doen jullie als de dag komt dat ik ga straffen? Die dag komt heel snel dichterbij. Waar kunnen jullie je dan verbergen? Waar laten jullie dan al die gestolen spullen? 4Nergens! Want jullie zullen gevangen worden genomen, of sterven in de strijd.'
De Heer heeft zijn volk gestraft. Maar nog steeds is het niet genoeg. De Heer blijft kwaad op zijn volk.5De Heer zegt tegen de koning van Assyrië: 'Het zal slecht met je aflopen! Ik heb jou gebruikt om mijn volk te straffen. Want ik was kwaad op hen. 6Ik heb jou en je leger gestuurd, want mijn volk doet slechte dingen. Mijn volk heeft mij kwaad gemaakt. Ik heb jou naar hun land gestuurd om daar te stelen en te roven. En om alles te vertrappen, zoals je het vuil op straat vertrapt.
7Maar jij was iets anders van plan. Jij wilde nog veel meer volken vernietigen. 8Je zei: 'Mijn legerleiders zijn zo machtig als koningen. 9Ze hebben al veel steden veroverd! Niet alleen Kalno, maar ook Karkemis, Hamat, Arpad, Samaria en Damascus. 10Ik heb veel landen veroverd, landen die vol stonden met beelden van afgoden. In die landen stonden nog meer afgoden dan in Jeruzalem en Samaria. 11Ik heb Samaria veroverd, en ik zal zeker ook Jeruzalem veroveren!''
=De koning van Assyrië is te trots
12De Heer zegt: 'Ik zal eerst de inwoners van Jeruzalem straffen. Maar daarna zal ik ook de koning van Assyrië straffen. Want die koning is erg trots op zichzelf, hij denkt dat hij alles kan. 13Hij zei: 'Ik heb dit helemaal zelf gedaan, omdat ik zo wijs ben. Ik heb de grenzen tussen landen veranderd. Ik heb leiders en koningen weggejaagd. Zo machtig ben ik!
14Ik heb de rijkdommen van die volken weggehaald. Ik roofde de hele aarde leeg, zoals je een vogelnest met eieren leegrooft. De mensen durfden zich niet te verzetten, ze beefden als bange vogeltjes.'
15Maar de koning van Assyrië kan niets doen zonder mij, de Heer. Een bijl kan toch ook niets zonder de houthakker? Een zaag speelt toch ook niet de baas over de timmerman? Een stok geeft toch ook geen opdrachten aan de man die hem vasthoudt?'
=De Heer zal Assyrië straffen
16De machtige Heer zal het volk van Assyrië straffen. Dat volk heeft zich vol gegeten. Maar ze zullen honger lijden, en een groot vuur zal al hun rijkdom verwoesten. 17-19De heilige God, het licht van Israël, zal heel Assyrië verwoesten. Als een groot vuur zal de Heer alles in één dag verbranden. Er zal bijna niets overblijven van dat prachtige land. De bossen van Assyrië zullen één voor één verdwijnen. Zo zal er van Assyrië steeds minder overblijven, alsof het land ziek is en sterft.
=Israël vertrouwt niet meer op Assyrië
20Als de Assyriërs gestraft zijn, zullen de Israëlieten hen niet meer vertrouwen. De paar Israëlieten die nog over zijn, zullen geen vertrouwen meer hebben in de koning van Assyrië. Ze zullen alleen vertrouwen op de Heer, de heilige God van Israël. 21Die kleine groep zal terugkomen bij de Heer, de sterke God.
22Het volk van Israël was een groot volk. Er waren zo veel Israëlieten als er zand is bij de zee. Maar van hen zal maar een kleine groep bij de Heer terugkomen. Want het besluit van de Heer staat vast: het kwaad moet gestraft worden. Daarom zullen veel Israëlieten gedood worden. 23De machtige Heer heeft besloten dat hij hun land zal verwoesten. En alle volken zullen dat zien.
=Israël hoeft niet bang te zijn
24God, de machtige Heer, zegt: 'Je hoeft niet bang te zijn, mijn volk. Jullie die wonen op de berg Sion, wees niet bang voor de Assyriërs. Wees niet bang als Assyrië jullie onderdrukt, zoals Egypte jullie onderdrukt heeft. 25Want nog even, dan ben ik niet meer kwaad op jullie, maar dan ben ik kwaad op de Assyriërs.
26Ik zal de Assyriërs straffen! Net zoals ik het volk van Midjan eens gestraft heb bij de rots van Oreb. Ik zal de Assyriërs doden. Net zoals ik de Egyptenaren gedood heb bij de Rietzee.
27Op die dag zal ik jullie bevrijden van de Assyriërs. De zware last op jullie schouders wordt dan weggenomen. Jullie worden niet meer onderdrukt.'
=Het leger van Assyrië gaat naar Jeruzalem
28Maar eerst zal dit gebeuren: Het leger van Assyrië valt de stad Ajjat aan. Daarna gaan ze via Migron naar de stad Michmas. En daar blijft een deel van het leger achter. 29Een kleine groep soldaten steekt het dal over en blijft 's nachts in Geba.
In de stad Rama zijn de mensen heel erg bang. En in Gibea, de stad waar koning Saul geboren is, vluchten de mensen weg.30Schreeuw maar zo hard je kunt, inwoners van Bat-Gallim! Laat je horen, inwoners van Laïs en Anatot! Laat maar horen hoe bang jullie zijn.
31De inwoners van Madmena vluchten weg, de inwoners van Gebim verbergen zich. 32Het leger is al bijna in Nob aangekomen. Straks vertrekken ze naar de berg Sion, en dan vallen ze Jeruzalem aan!
=De Heer zal de Assyriërs verslaan
33-34Maar de machtige Heer zal de Assyriërs verslaan. Hij zal hun land met grote kracht vernietigen, en hij zal er alles weghalen. Zoals iemand met grote kracht een boom omhakt en alle takken weghaalt. Alle Assyriërs zullen verslagen worden.
=Er komt een koning die vrede brengt
=Er zal een nieuwe koning komen
#11
1Zoals uit een oude, omgehakte boom
een kleine, nieuwe tak kan groeien,
zo zal uit de oude familie van David
een nieuwe koning komen.
2-3De geest van God zal in hem zijn.
Die koning zal wijs zijn en verstandig,
hij zal sterk zijn en machtig.
Hij weet wat God van hem wil
en hij heeft eerbied voor de Heer.
Die koning is een goede rechter.
Hij luistert goed naar iedereen
voordat hij een oordeel geeft.
4Hij oordeelt eerlijk over zwakke mensen,
en arme mensen behandelt hij goed.
Die koning straft mensen streng voor hun fouten,
met zijn woorden doodt hij mensen die kwaad doen.
5Die koning is altijd rechtvaardig,
hij is eerlijk en trouw.
=Er zal een tijd van vrede komen
6Als die koning komt, zal er vrede zijn.
Een wolf speelt met een lammetje,
en een panter ligt naast een bokje.
Een kalf eet samen met een leeuw,
en een klein kind past op beide dieren.
7Een koe en een beer lopen in één wei,
en hun jongen liggen bij elkaar.
Een leeuw eet gras,
net als een koe.
8En een kind speelt zonder angst
bij het nest van een gevaarlijke slang.
=Niemand zal meer kwaad doen
9Als die koning komt, doet niemand meer kwaad.
Geen mens doet kwaad op de heilige berg van de Heer.
Want de aarde is vol met mensen die de Heer kennen,
zoals de zee overal gevuld is met water.
10De nieuwe koning zal een voorbeeld zijn.
Alle volken zullen naar hem toe gaan,
iedereen zal bij hem komen.
De stad waar hij woont, zal schitterend zijn.
=De Israëlieten zullen terugkeren
11Als de nieuwe koning komt, zal de Heer de Israëlieten opnieuw helpen. Hij zal de Israëlieten die nog leven, terughalen uit verre landen. Hij zal ze terughalen uit Assyrië, Egypte, Patros, Nubië, Elam, Babylonië en Hamat. Hij zal ze terughalen van de eilanden in de Middellandse Zee.
12Als de nieuwe koning komt, zal de Heer alle volken een teken geven. Dan zullen ze alle Israëlieten laten gaan. De Heer zal de Israëlieten die eens gevlucht waren, weer bij elkaar brengen. Hij zal hen terughalen naar Israël en Juda, ook al wonen ze aan de andere kant van de wereld.
=Israël en Juda zullen geen vijanden meer zijn
13Israël en Juda zullen dan geen vijanden van elkaar meer zijn. Israël is niet meer jaloers op Juda, en Juda maakt geen ruzie meer met Israël. 14Ze zullen samen hun gebied groter maken. Ze zullen het uitbreiden naar het westen, tot aan de kust waar de Filistijnen wonen. Ze zullen ook het gebied veroveren van de stammen in het oosten. En ze zullen de baas zijn in Edom en Moab, en in het gebied van de Ammonieten.
=De Heer zal zijn volk terugbrengen
15Als de nieuwe koning komt, zal de Heer een pad maken door de zee van Egypte. En het water van de rivier de Eufraat zal hij door een hevige storm laten wegstromen. Die grote rivier zal veranderen in zeven kleine rivieren. De Israëlieten kunnen die rivieren met droge voeten oversteken.
16Zo kunnen de Israëlieten die nog leven, vluchten uit Assyrië. Net zoals de Israëlieten vroeger gevlucht zijn uit Egypte.
=Een lied voor de Heer
=De Heer zal zijn volk bevrijden
#12
1Als de nieuwe koning komt, zal iemand van Gods volk zeggen:
'Ik wil u danken, Heer.
U bent kwaad op mij geweest,
maar dat is nu voorbij.
U geeft mij weer moed.
2God, u bent mijn redder,
op u vertrouw ik.
Ik ben niet bang meer,
want u geeft mij kracht, Heer.
U beschermt me,
u hebt me bevrijd.'
=Het volk zal blij zijn
3Het volk van de Heer zal blij zijn als de Heer hen bevrijd heeft. Dan genieten de mensen weer van het leven, zoals iemand geniet van fris water uit een bron. 4Als de nieuwe koning komt, zullen ze zeggen:
'Dank de Heer!
Maak overal bekend wie hij is.
Vertel aan alle volken wat hij gedaan heeft.
5Zing een lied voor de Heer!
Want hij heeft grote dingen gedaan.
De hele aarde moet het weten.
6Inwoners van Jeruzalem, juich!
Want de God van Israël is machtig,
de heilige God die bij jullie woont.'
=Babylonië verliest zijn macht
#13
1Jesaja, de zoon van Amos, zag in een droom wat er met het land Babylonië zou gebeuren. Hij maakte de volgende boodschap bekend.
=De Heer stuurt een leger naar Babel
Volk van Babylonië, luister. De Heer zegt:2'Soldaten van alle volken, zet een vlag neer op een kale berg! Geef zo het teken dat de strijd begint. Kom naar de poorten van Babel, de stad met haar machtige leiders!'
3De Heer heeft al zijn dappere soldaten bij elkaar geroepen. Zij moeten de stad Babel straffen. De Heer geeft bevelen, en zijn soldaten juichen over zijn macht! 4Er doen veel volken mee aan de strijd. Je hoort ze over de bergen komen, er komen steeds meer soldaten bij. Ze komen allemaal naar Babel, met veel lawaai komen ze dichterbij. De machtige Heer heeft zijn soldaten verzameld. 5Hij heeft ze overal vandaan gehaald, uit de verste landen. Daar komen ze al!
De Heer is woedend op de Babyloniërs. Daarom zullen zijn soldaten heel Babylonië verwoesten.6Iedereen moet huilen! Want de verschrikkelijke dag dat de Heer komt, is dichtbij. De machtige God brengt een tijd van grote rampen.
7De mensen zijn geschrokken en hun handen trillen. 8Ze zijn zo bang dat hun hele lichaam pijn doet! Ze kijken elkaar angstig aan, hun gezichten zijn wit van schrik.
9De dag dat de Heer komt, is dichtbij. Het zal een verschrikkelijke dag zijn, want de Heer is woedend. Hij zal alle slechte mensen doden. En hij zal het hele land veranderen in een woestijn. 10Dan geven de sterren aan de hemel geen licht meer. Overdag blijft de zon donker. En 's nachts zal het licht van de maan verdwenen zijn.
=De Heer zal de wereld straffen
11De Heer zegt: 'Ik zal de wereld straffen, omdat de mensen slecht zijn en verkeerde dingen doen. Ik straf alle trotse leiders. Zij voelen zich groot en sterk, maar ik maak hen klein en zwak. 12Als ik de wereld gestraft heb, zal er bijna niemand meer leven. Er blijven zo weinig mensen over, dat je ze bijna niet kunt vinden. Je vindt nog eerder goud uit het land Ofir.
13Er komt een dag waarop ik mijn woede laat zien! Dan zal ik de aarde laten beven. Ik zal zelfs de hemel laten beven! Want ik ben de machtige Heer.'
=Niemand is veilig als de Heer komt
14Op die dag zullen de mensen vluchten. Ze vluchten weg naar hun eigen land en naar hun eigen volk. Ze rennen weg als herten die op de vlucht zijn. Ze rennen door elkaar als schapen die opgejaagd worden. 15De meeste mensen worden gepakt en meteen gedood. Anderen worden eerst gevangengenomen. Maar ook zij zullen sterven.
16Op die dag zullen mensen zien hoe hun kinderen gedood worden. Ze zullen zien hoe hun huizen leeggehaald worden. En ze zullen zien hoe hun vrouwen verkracht worden.
=De Meden zullen Babel aanvallen
17De Heer zegt: 'Ik stuur het leger van de Meden naar de stad Babel. Dan hebben de inwoners van Babel niets meer aan hun rijkdom. Want de Meden laten zich niet omkopen, niet met zilver en niet met goud.
18De Meden zullen jonge mannen neerschieten met hun pijlen. Ze zullen geen medelijden hebben, zelfs niet met kinderen en baby's.'
=Babel wordt volledig verwoest
19Babel zal verwoest worden. Babel, de mooiste stad op aarde. De stad waar de Babyloniërs zo trots op zijn. God zal die stad volledig verwoesten, net zoals hij deed met de steden Sodom en Gomorra.
20In Babel zullen nooit meer mensen wonen, de stad blijft voor altijd leeg. Niemand zal er nog in de buurt komen, zelfs geen herder met zijn schapen. 21In de straten van de stad lopen dan dieren uit de woestijn. In de verwoeste huizen leven uilen en andere vogels. En overal springen bokken rond. 22In de lege huizen hoor je het gehuil van wilde honden. En in de paleizen die vroeger zo mooi waren, hoor je wolven huilen.
Zo zal er een eind komen aan Babel. Het is afgelopen met die stad!
=Het volk zal weer in Israël wonen
#14
1-2Er komt een tijd dat de Heer weer medelijden krijgt met het volk van Israël. Dan zal hij weer voor hen kiezen. Nu wonen er andere volken in Israël. Maar zij zullen de Israëlieten weer terughalen. En dan zullen ze allemaal samen in Israël wonen.
En daarna zullen de Israëlieten heersen over die andere volken, en ze als slaven laten werken. Eerst zullen de Israëlieten onderdrukt worden. Maar daarna worden die andere volken onderdrukt!3Als die tijd komt, zal de Heer zorgen dat er vrede is. Dan hoeven de Israëlieten niet meer als slaven te werken. Er komt een eind aan alle ellende die ze meegemaakt hebben.
4-6Dan zullen de Israëlieten de koning van Babylonië uitlachen. Ze zullen zeggen: 'Het is afgelopen met die onderdrukker, afgelopen met die aanvaller! Het is afgelopen met alle slechte koningen. Altijd hebben ze andere volken aangevallen. Maar nu heeft de Heer een eind gemaakt aan hun macht.'
7Dan is er overal op aarde weer vrede. De mensen zijn vrolijk en ze juichen. 8Alle koningen en heersers juichen. Ze zeggen: 'De koning van Babylonië is verslagen. Nu zal er niemand meer komen om ons te straffen.'
=De koning van Babylonië zal sterven
9Koning van Babylonië, de geesten in het land van de dood maken zich klaar om jou te ontvangen. Ze wachten al op je. Alle geesten die vroeger leider waren van een volk, zullen voor jou opstaan. Ze zullen opstaan van hun troon 10en tegen je zeggen: 'Welkom! Nu ben jij net zo zwak als wij. Je bent nu ook een geest, net als wij. 11Je komt hier binnen als een trotse koning, maar je hebt hier niets aan je rijkdom. Je hebt hier geen prachtig bed met mooie dekens. Je ligt hier tussen de wormen en de maden.'
=De koning is diep gevallen
12Je schitterde als een ster aan de hemel, koning van Babylonië. Als een ster die straalde in de vroege ochtend. Maar je bent heel diep gevallen. Jij hebt zo veel volken overwonnen! Maar nu lig je daar, machteloos.
13Je zei tegen jezelf: 'Ik word de machtigste koning van de wereld. Ik klim omhoog naar de hemel. Ik zet mijn troon boven de sterren. Ik ga regeren op de toppen van de berg Safon, waar de goden wonen. 14Ik wil tot boven de wolken komen, want dan ben ik net zo machtig als God.'
15Maar je bent helemaal niet omhooggeklommen, je bent helemaal niet machtig geworden! Je bent juist naar beneden gevallen. Je bent nu dood! Je ligt in een diepe, diepe put.
=De koning krijgt geen eigen graf
16Dan zien de mensen jou, koning van Babylonië. En ze kijken nog eens goed en zeggen: 'Is dit nu de man voor wie iedereen bang was, voor wie de hele wereld beefde? 17Is dit de man die van de wereld een woestijn maakte, en die alle steden verwoestte? Is dit de man die gevangenen nooit naar huis liet gaan?'
18Andere koningen krijgen een prachtig graf. Ze worden allemaal met veel eer begraven. 19Maar jij zult ver van je eigen graf liggen. Als een stuk afval, onder een heleboel andere doden. Die zijn allemaal gedood in de oorlog. Ze zijn in een diepe put gegooid en daarna met stenen bedekt. Daar zul jij tussen de andere doden liggen.
20Jij zult niet begraven worden met veel eer, zoals de andere koningen. Want je hebt je land verwoest en je volk vermoord. Je bent zo slecht geweest dat er nooit meer iemand over je zal spreken.
=Babylonië zal alle macht verliezen
21Ook je opvolgers zullen gedood worden. Ze zullen gestraft worden voor jouw misdaden. De Babyloniërs zullen nooit meer heersen over de wereld. Ze zullen nooit meer steden bouwen in andere landen.
22-23De machtige Heer zegt: 'Ik zal Babel straffen, ik zal die stad verwoesten. Ik zal alle inwoners laten verdwijnen, alsof ik ze wegveeg met een bezem. Er zullen alleen nog wilde dieren wonen. Want ik maak van Babel één groot moeras.'
=Ook Assyrië zal zijn macht verliezen
24De machtige Heer zegt: 'Wat ik van plan ben, dat zal zeker gebeuren. Ik heb het volgende besluit genomen: 25Ik maak een eind aan de macht van de Assyriërs. Ze zullen niet langer de baas zijn over mijn land, en ook niet over mijn volk. Want de Israëlieten zullen bevrijd worden. Ik zal de zware last van hun schouders weghalen. Ze zullen niet meer onderdrukt worden.'
=Niemand kan Gods besluit tegenhouden
26Dat besluit van de Heer geldt voor de hele aarde. Alle volken op aarde zal hij straffen. 27En als de machtige Heer dat besloten heeft, kan niemand daar iets tegen doen. Als de Heer volken wil straffen, kan niemand hem tegenhouden.
=De Filistijnen zijn in gevaar
28In het jaar dat koning Achaz stierf, maakte Jesaja de volgende boodschap bekend.
=Het loopt slecht af met de Filistijnen
De Heer zegt:29'Juich niet te vroeg, Filistijnen. Jullie onderdrukkers zijn wel dood, maar het gevaar is nog niet weg! Want later zullen jullie nog zwaarder onderdrukt worden.
30Met mijn volk zal het goed gaan. Alle mensen die arm en ongelukkig zijn, zullen genoeg te eten hebben. Zij zullen veilig zijn. Maar met jullie volk zal het slecht gaan. Jullie kinderen zullen doodgaan van de honger. Iedereen zal sterven.
31Huil maar, bewoners van de steden, schreeuw maar! Beef maar van angst, Filistijnen! Want er komt een leger uit het noorden, en er komen steeds meer vijanden bij. Zij zullen alles verwoesten!
32Jullie hebben boodschappers naar Jeruzalem gestuurd. Die boodschappers vroegen om hulp, maar ze kregen alleen dit antwoord: 'De Heer heeft van de berg Sion een veilige plek gemaakt. Daar beschermt hij de arme mensen van zijn volk.''
=Moab wordt verwoest
=Het gaat slecht met de Moabieten
#15
1Volk van Moab, dit zegt de Heer tegen jullie: 'Jullie steden Ar en Kir zijn in één nacht verwoest. Het is afgelopen met jullie land Moab!
2De inwoners van de stad Dibon gaan naar de tempel en naar de offerplaatsen om te huilen en te klagen. Alle Moabieten huilen om de steden Nebo en Medeba. Iedereen heeft zijn hoofd kaalgeschoren en zijn baard afgeknipt, als teken van rouw. 3Op straat draagt iedereen rouwkleren. Overal huilen de mensen: op de daken van de huizen, op de pleinen van de stad. Iedereen is in tranen. 4De inwoners van Chesbon en Elale schreeuwen om hulp, zelfs in Jahas kun je hen horen huilen. Ook de soldaten van Moab beven van angst. Ze hebben alle moed verloren.'
=Jesaja heeft medelijden met Moab
5Ik heb medelijden met de Moabieten. Ik weet dat ze zullen vluchten! Ze zullen vluchten naar het zuiden, helemaal naar de steden Soar en Eglat-Selisia. Huilend en jammerend gaan ze verder, de weg omhoog naar de steden Luchit en Choronaïm.
6Het land van de Moabieten is leeg en dood, nergens groeit meer iets. Het gras is geel geworden. En zelfs in de rivier de Nimrim staat geen water meer. 7De Moabieten hebben bijna niets meer. Maar de paar dingen die ze nog hebben, nemen ze mee naar de overkant van de Wilgenrivier. Alleen daar is het veilig.
8In heel het land Moab hoor je mensen huilen. Van het zuiden tot het noorden hoor je hen klagen en jammeren. 9Het water in de rivier de Dimon is al rood van het bloed. Maar de Heer zal zorgen dat het nog erger wordt. Hij stuurt leeuwen op de Moabieten af. Die leeuwen zullen hen aanvallen en het hele land verwoesten.
=Jeruzalem zal de Moabieten beschermen
#16
1Volk van Moab, stuur boodschappers met een geschenk naar de koning van Juda in Jeruzalem. Stuur als geschenk een ram naar hem toe door de woestijn, vanuit Sela naar de berg Sion.
2Jullie boodschappers moeten het volgende zeggen: 'Koning van Juda, laat onze vrouwen vluchten. Ze zijn zo bang als vogels die uit hun nest weggejaagd zijn. Geef onze vrouwen alstublieft toestemming om de rivier de Arnon over te steken. 3Koning van Juda, neem snel een besluit! U moet iets voor ons volk doen. Bescherm ons als we vluchten uit Moab, geef ons een veilige plek. Verraad ons niet aan onze vijanden, 4maar geef ons een thuis. Bescherm ons tegen de vijanden die het land verwoesten.'
=Moab zal weer goed bestuurd worden
Op een dag zullen die vijanden verdwenen zijn. Dan wordt Moab niet meer verwoest. De koning die het volk van Moab onderdrukt, zal weggejaagd worden.5Dan zal er een koning komen uit de familie van David. Die koning zal eerlijk zijn en trouw. Hij zal regeren als een goede rechter, die het recht kent en rechtvaardig is.
=De Moabieten huilen
6Iedereen weet dat de Moabieten trots zijn. Ze zijn erg tevreden met zichzelf. Ze vinden hun volk beter dan andere volken. En ze denken dat ze sterker zijn dan anderen. Maar dat zijn ze niet.
7-8En nu hebben de Moabieten medelijden met zichzelf. Overal in Moab huilen de mensen. Ze zijn bedroefd, omdat er geen wijngaarden meer zijn. Vroeger groeiden er overal druiven, zelfs helemaal tot in het noorden van het land. Er waren zelfs wijngaarden in de woestijn, en aan de overkant van de Dode Zee.
Maar koningen van andere volken hebben de wijngaarden in Moab verwoest. En nu groeien er nergens druiven meer. Niet in de stad Chesbon, en ook niet in de steden Sibma of Kir-Chareset. Daar wordt geen wijn meer gemaakt, en er zijn ook geen rozijnenkoeken meer.9Ik huil ook, net als de Moabieten. Ik huil om de wijngaarden die verdwenen zijn. Ik huil om de wijngaarden bij de steden Jazer en Sibma, en bij de steden Chesbon en Elale. Niemand is meer vrolijk. Want er zijn geen vruchten meer in de zomer, en er is geen wijn meer in de herfst. 10-11Ik huil om Moab, ik huil van verdriet. Niemand juicht meer bij de fruitbomen, niemand zingt meer in de wijngaard. Er zijn geen druiven meer om wijn of koeken van te maken. Niemand is meer vrolijk, er wordt niet meer gelachen.
12Nu gaan de inwoners van Moab steeds vaker naar de offerplaatsen. Ze komen steeds vaker naar de tempel om te bidden. Maar het helpt allemaal niet.
=Moab zal zijn macht verliezen
13Volk van Moab, dat heeft de Heer allemaal over jullie gezegd. 14En hij zegt ook nog het volgende: 'Over precies drie jaar zal er een eind komen aan jullie macht. Er zal weinig overblijven van jullie land.'
=Aram en Israël verliezen hun macht
=De Arameeërs zullen hun macht verliezen
#17
1Volk van Aram, dit zegt de Heer tegen jullie: 'Over een tijd zal Damascus niet meer bestaan. Jullie stad zal helemaal verwoest worden, er blijft alleen een hoop stenen over. 2Ook de steden in het gebied Aroër zullen verlaten zijn, er zullen geen mensen meer wonen. Er lopen dan alleen nog koeien en schapen rond, en geen mens zal ze wegjagen.
3-4Nu is Damascus nog de belangrijkste stad van een groot rijk. Maar die stad zal verdwijnen. Het land Aram zal zijn macht verliezen.' Dat zegt de machtige Heer.
Volk van Israël, dit zegt de Heer tegen jullie: 'Over een tijd zal ook Israël zijn macht verliezen. Nu is het land nog rijk, maar die rijkdom zal verdwijnen.5Alle rijkdom van Israël zal verdwijnen. Vergelijk het maar met het Refaïm-dal in de tijd van de oogst. Dan maait de boer het koren van het land. Zelfs het allerlaatste koren maait hij weg, waardoor het land echt helemaal kaal wordt.
6Of vergelijk het met de oogst van olijven. Na de oogst blijven er in de boom maar heel weinig olijven over. In de top van de boom maar twee, of misschien drie. En aan de takken van de boom vier, of misschien vijf.' Dat zegt de Heer, de God van Israël.
=De mensen zullen God weer gaan zoeken
7Als die tijd komt, zoeken alle mensen weer steun bij de heilige God, de God van Israël. Ze zoeken weer hulp bij de God die de mensen gemaakt heeft. 8Ze zullen geen hulp meer vragen aan de goden die ze zelf bedacht hebben. Ze brengen geen offers meer op altaren die ze zelf gebouwd hebben. En ze vertrouwen niet langer op beelden die ze voor hun goden gemaakt hebben.
=De mensen in Israël zijn God vergeten
9-11Volk van Israël, jullie zijn vergeten dat God jullie helpt. Hij beschermt jullie, bij hem ben je veilig. Maar jullie zijn hem vergeten.
Jullie vereren nu allemaal andere goden. Voor hen hebben jullie prachtige tuinen gemaakt, met mooie planten erin. Die planten groeien heel snel. Meteen nadat ze gezaaid zijn, bloeien ze al.
Maar straks komt er een tijd van rampen en groot verdriet. Dan hebben jullie niets aan die goden. Dan zal alles wat jullie geplant hebben, verdwijnen. En dan zullen jullie sterke steden helemaal leeg zijn. Dan woont er niemand meer, net als in een woestijn. Het zal er stil zijn, zo stil als in een groot bos.
=De volken maken veel lawaai
12-14Volk van Israël, luister! Het lawaai van de andere volken is al te horen! Het klinkt als de zee die buldert met zijn hoge golven. Op een avond zullen die volken komen! Ze zullen naar Israël komen, ze komen met veel geweld.
Maar als God gaat spreken, vluchten al die volken weg. Ze vluchten alle kanten op. Ze lijken op stof dat wegwaait door de wind uit de bergen. Ze lijken op bladeren die rondvliegen in een storm. Dan zullen die volken snel vernietigd worden, nog voor het ochtend wordt!
Zo loopt het af met de volken die Israël komen leegroven.
=Nubië wordt gestraft
=Het zal slecht aflopen met Nubië
#18
1Het zal slecht aflopen met Nubië, het land tussen de rivieren, het land met zijn snelle boten. 2Het land dat boodschappers stuurt over zee, in hun boten van riet.
Snelle boodschappers, luister! Ga terug naar Nubië, naar jullie volk. Ga terug naar die lange mensen met hun glanzende huid, die mensen voor wie iedereen bang is. Ga terug naar jullie sterke en machtige volk, dat woont in het land van de rivieren.3Let op, iedereen! Let op, bewoners van de aarde! Op de bergen zullen jullie een vlag zien staan. En jullie zullen het geluid van trompetten horen. 4De Heer zegt: 'Ik kijk vanuit mijn woning naar de aarde. Ik kijk heel stil naar jullie. Zo stil als de hete zon, die midden op de dag aan de hemel staat. Zo stil als de warme lucht, die in de zomer boven het land hangt.'
5Straks gaan de druiven groeien. Straks worden ze rijp. Maar ze zullen al vernietigd worden voordat het tijd is voor de oogst. Dan worden de druivenplanten afgesneden en de jonge takken afgebroken.
6Straks lijken de Nubiërs op de stengels en takken die blijven liggen. Want hun lichamen zullen op het land liggen als voer voor de dieren. In de zomer worden de lichamen opgegeten door de roofvogels uit de bergen. En in de winter eten wilde dieren alle resten op.
=De Nubiërs komen naar Jeruzalem
7Na die straf zullen de Nubiërs die overgebleven zijn, geschenken brengen aan de machtige Heer. En dan komt dat volk uit Nubië naar Jeruzalem. Dat volk waar iedereen bang voor is, dat sterke en machtige volk uit het land van de rivieren, die lange mensen met hun glanzende huid. Dan komen ze naar de berg Sion, waar de machtige Heer woont.
=De Heer zal Egypte straffen
=Het zal slecht aflopen met Egypte
#19
1Volk van Egypte, dit zegt de Heer tegen jullie: 'Let op, want ik kom snel op een wolk naar Egypte. Als ik kom, dan beven jullie goden van schrik. En jullie zullen zelf ook de moed verliezen.
2Ik zal zorgen dat iedereen ruzie met elkaar krijgt. Jullie zullen tegen elkaar vechten, jullie allemaal. Jullie zullen vechten tegen je eigen vrienden. De ene stad vecht tegen de andere, het ene deel van het land vecht tegen het andere. 3Jullie zullen in de war raken. Daar zal ik voor zorgen. Dan weten jullie niet meer wat je doet, en dan mislukken jullie plannen. Jullie zullen je goden en waarzeggers om raad vragen. Jullie zullen de geesten van de doden om raad vragen. 4Dan zorg ik ervoor dat er in Egypte een machtige koning komt. Een koning die streng is en met niemand medelijden heeft.'
Dat zegt God, de machtige Heer.5Er zal geen water meer zijn in de Nijl. De rivier stroomt leeg, hij wordt helemaal droog. 6-7En alle andere rivieren van Egypte gaan stinken. En ze worden steeds smaller, totdat ze helemaal opgedroogd zijn. Het riet en de planten langs de rivieren verdorren, het land langs de Nijl krijgt geen water meer. Alles wordt stof, en het stof waait weg. Er blijft niets over.
8De vissers zullen klagen en jammeren. Want ze kunnen geen vis meer vangen. Ze vangen niets meer met hun hengels, en ook niet met hun netten.
9-10Ook alle arbeiders die met kleren en stoffen werken, zullen somber zijn. Want er groeien nergens meer planten om stof voor kleding van te maken.
Dan zal iedereen wanhopig zijn, iedereen zal de moed verliezen.11De leiders van de stad Soan denken dat ze de beste raadgevers zijn van de farao. Ze zeggen: 'Wij zijn net zo wijs als onze voorouders. Wij zijn zonen van de wijze koningen van lang geleden.' Hoe durven ze dat te zeggen? Want ze geven helemaal geen goede raad aan de farao! 12-13De leiders van de steden Soan en Memfis gebruiken hun verstand niet. Ze luisteren naar leugens. Ze moeten leiding geven aan Egypte, maar ze maken de mensen onzeker.
Volk van Egypte, jullie vinden je leiders toch zo verstandig? Maar zij kunnen jullie niet vertellen wat de machtige Heer met Egypte van plan is!14De Heer heeft ervoor gezorgd dat jullie leiders in de war zijn. En daardoor zijn ze onzeker over alles wat ze doen. Jullie volk lijkt wel dronken!
15Er is geen mens in Egypte die nog iets kan bereiken. Geen mens, rijk of arm, belangrijk of onbelangrijk. Nergens in het hele land wordt nog iets goeds gedaan.
=De Egyptenaren zullen bang zijn
16-17Er komt een tijd dat de Egyptenaren bang zullen zijn. Ze zullen zo bang zijn als vrouwen. Ze zullen bang zijn dat de machtige Heer hen zal straffen. Ze zullen al bang zijn als ze de naam Juda horen! Juda, het land dat de Heer zo streng gestraft heeft.
=Vijf steden beloven trouw aan de Heer
18Er komt een tijd dat in Egypte de taal van het land Kanaän gesproken wordt. Dat zal gebeuren in vijf steden. De inwoners van die steden zullen trouw beloven aan de machtige Heer. En één van die steden zal Stad van de Zon genoemd worden.
=De Heer zal de Egyptenaren redden
19Er komt een tijd dat er midden in Egypte een altaar voor de Heer zal staan. En bij de grens van Egypte zal een grote steen voor de Heer staan. 20Het altaar en de steen zullen daar staan als teken voor de machtige Heer. Dan zal hij aan de Egyptenaren denken als ze door vijanden onderdrukt worden. Als de Egyptenaren om hulp roepen, zal de Heer een redder sturen. Die zal voor hen vechten en hen bevrijden.
21Als die tijd komt, zal de Heer aan de Egyptenaren laten zien wie hij is. Dan weten de Egyptenaren wie de Heer is. Ze zullen hem offers brengen en ze zullen hem beloftes doen. En ze zullen doen wat ze beloofd hebben.
22Eerst zal de Heer de Egyptenaren straffen, maar daarna zullen ze weer bij hem terugkomen. Dan zal de Heer luisteren naar hun gebeden, en hij zal zorgen dat het weer goed met hen gaat.
=De Heer zal drie landen zegenen
23Er komt een tijd dat er een weg is tussen Egypte en Assyrië. Dan gaan de Assyriërs naar Egypte, en de Egyptenaren gaan naar Assyrië. En samen zullen zij de Heer gaan vereren. 24-25Israël zal dan het derde land zijn dat gezegend wordt, na Egypte en Assyrië. De machtige Heer zal die drie landen zegenen. Hij zal zeggen: 'Gezegend is Egypte, het land van mijn volk. Gezegend is Assyrië, het land dat ik gemaakt heb. En gezegend is Israël, het land dat ik uitgekozen heb.' Dan zal Israël voor iedereen op aarde een voorbeeld zijn.
=Koning Sargon valt Egypte en Nubië aan
#20
1Sargon, de koning van Assyrië, wilde de stad Asdod veroveren. Hij stuurde zijn legerleider erheen, en die veroverde deze belangrijke stad aan de kust.
2In datzelfde jaar zei de Heer tegen mij: 'Jesaja, zoon van Amos, je moet je kleren en je schoenen uittrekken.' Dat deed ik. Toen liep ik naakt en op blote voeten rond. 3En de Heer zei: 'Jesaja, je moet drie jaar zo rondlopen, naakt en op blote voeten. Als waarschuwing voor de mensen. Zo kunnen ze zien wat er straks met Egypte en Nubië gaat gebeuren. 4Want de koning van Assyrië zal alle mannen van Egypte en Nubië gevangennemen, jong en oud. Ze moeten allemaal mee, op blote voeten en met blote billen. Ze zullen helemaal naakt zijn. Zo zal heel Egypte vernederd worden.'
5De andere volken zullen zien dat de Egyptenaren en de Nubiërs gevangen worden genomen. Ze zullen schrikken en roepen: 'Kijk wat er gebeurt met Egypte en Nubië, die landen waar wij zo trots op waren. De landen waar wij op vertrouwden!' 6En de mensen die aan de kust wonen, zullen zeggen: 'Dat zijn de volken waar wij op vertrouwden, zij worden door de Assyriërs gevangengenomen. Dat zal ook met ons gaan gebeuren! Want wij vroegen die volken om hulp toen de koning van Assyrië ons aanviel.'
=Gods boodschap voor Babylonië
=Babylonië zal aangevallen worden
#21
1-2Luister, volk van Babylonië, jullie die leven in de woestijn bij de zee. De Heer heeft mij in een droom jullie vijanden laten zien. Die vijanden komen uit de woestijn. Ze komen dichterbij, als een krachtige wind, als een storm uit het zuiden. Ze komen uit een verschrikkelijk land. Volk van Babylonië, jullie vijanden moorden en doden, ze verwoesten en vernietigen!
Want de Heer heeft gezegd: 'Bewoners van Elam en Medië, val aan! Jullie moeten de stad Babel aanvallen! Dan kan het volk van Babylonië geen andere volken meer onderdrukken.'3Ik ben geschrokken van wat ik gezien en gehoord heb. Ik sta te trillen op mijn benen. Ik heb vreselijke pijn in mijn buik, het lijken wel weeën. 4-5Mijn hart bonst hevig. Ik ben bang, doodsbang. Ik kan 's avonds niet meer genieten van de ondergaande zon. En 's nachts heb ik angstige dromen. Dan zie ik dat ze in Babel feestvieren. De tafels zijn gedekt, er wordt gegeten en gedronken. En dan hoor ik plotseling: 'Opstaan! Alle leiders moeten hun wapens pakken!'
=De stad Babel zal veroverd worden
6Inwoners van Babel, hoor wat de Heer tegen mij gezegd heeft: 'Zet een bewaker op de stadsmuur. Laat hem vertellen wat hij ziet. 7Hij zal paarden en wagens zien aankomen, en soldaten op ezels en op kamelen. En dan moet de bewaker opletten, hij moet heel goed opletten.
8De bewaker zal zeggen: 'De hele dag bewaak ik de stad. Ik blijf de hele nacht op mijn plek. 9Kijk, daar komen ze aan! Daar komen de soldaten op hun paarden en wagens.' En later zal de bewaker roepen: 'De stad Babel is veroverd, de inwoners zijn verslagen! Al hun godenbeelden zijn vernield.''
10Dat heeft de machtige Heer, de God van Israël, mij verteld. En ik vertel het nu aan jullie. Arm volk van de Heer, dat door vijanden vertrapt is. Jullie hebben al zo veel moeten lijden!
=Gods boodschap voor Edom, Arabië en Kedar
=Er zal vrede komen in Edom
11Volk van Edom, dit zegt de Heer over jullie: 'Vanuit de Seïr-bergen hoor ik de mensen roepen. Ze vragen aan de bewaker op de muur: 'Bewaker, hoe lang blijft het nog donker, hoe lang blijft het nog oorlog?' 12En de bewaker antwoordt: 'Het wordt weer licht, het wordt weer vrede, maar nu is het nog nacht. Kom later terug, en vraag het me dan nog een keer.''
=Het volk van Arabië moet vluchten
13Volk van Arabië, dit zegt de Heer tegen jullie: 'Luister, inwoners van de stad Dedan, die op weg zijn met jullie kamelen! Jullie moeten vannacht in de woestijn slapen. Zoek een plekje in de struiken. 14-15En luister, inwoners van de stad Teman! Jullie moeten de vluchtelingen helpen. Help de mensen die gevlucht zijn voor de oorlog, voor het geweld van al die wapens. Geef ze water voor de dorst, en geef ze brood.'
=Het volk van Kedar verliest de macht
16-17De Heer, de God van Israël, heeft tegen mij gezegd: 'Over precies één jaar komt er een eind aan de macht van het volk van Kedar. Van hun leger blijft maar weinig over. Alleen een kleine groep die vecht met pijl en boog.'
=Jeruzalem is God vergeten
=Het is geen tijd om feest te vieren
#22
1-3Inwoners van Jeruzalem, luister. De Heer zegt tegen jullie: 'Waarom is er overal feest in de stad? Waarom schreeuwen jullie en waarom zijn jullie zo blij? Waarom klimmen jullie van vreugde op het dak van je huis?
Jullie hebben geen reden om feest te vieren, want jullie soldaten zijn niet als helden gestorven in de strijd. Nee, ze zijn gevlucht, samen met hun legerleiders. En daarna zijn ze gevangengenomen, zonder zich te verzetten. Ze zijn allemaal opgepakt, ook de soldaten die heel ver weg waren gevlucht. Dat gebeurde in het Dal van het Uitzicht.'4Daarom zeg ik tegen jullie: Laat mij nu maar alleen. Dan zal ik huilen van verdriet. Probeer me maar niet te troosten. Ik huil omdat we verslagen zijn.
5-6Want de dag dat de machtige Heer kwam, was een verschrikkelijke dag. Op die dag zijn de soldaten uit Elam gekomen. De mensen waren bang, ze raakten in paniek. In het Dal van het Uitzicht hoorde je geschreeuw om hulp. Tot hoog in de bergen hoorde je mensen roepen. De soldaten uit Elam stonden klaar met hun wapens, en hun paarden en wagens. Ook de soldaten uit Kir stonden klaar met hun schilden. 7De soldaten reden met hun wagens om Jeruzalem heen. Daarna vielen ze de poorten van de stad aan. 8Vanaf toen was Juda geen veilig land meer.
=Jeruzalem is God vergeten
Inwoners van Jeruzalem, op die dag hebben jullie gekeken of er in het paleis genoeg wapens waren.9-11Jullie hebben gezien hoeveel gaten er waren in de muur om de oude stad. Jullie hebben gekeken welke huizen in Jeruzalem afgebroken moesten worden. En met die stenen hebben jullie de stadsmuur versterkt. Ook hebben jullie ervoor gezorgd dat er genoeg water was in de stad. Dat water hebben jullie uit de oude vijver gehaald.
Maar jullie hebben niet gekeken of God jullie kon helpen. God, die deze stad gemaakt heeft. God, die allang wist wat zijn plannen waren met Jeruzalem.12Op die dag heeft God, de machtige Heer, jullie gevraagd om te rouwen. Jullie moesten je hoofd kaalscheren en rouwkleren aantrekken. 13Maar in plaats daarvan vierden jullie de hele tijd feest. Jullie hebben koeien geslacht, en schapen en geiten. Jullie hebben veel vlees gegeten en veel wijn gedronken. Jullie zeiden: 'Laten we lekker eten en drinken. Morgen gaan we toch dood.'
14Luister! Dit zegt de machtige Heer tegen jullie: 'Jullie hebben slechte dingen gedaan. Ik zal het jullie nooit vergeven.'
=Jeruzalem krijgt een nieuwe bestuurder
=God straft Sebna
15God, de machtige Heer, heeft tegen mij gezegd: 'Jesaja, je moet naar Sebna gaan. Hij is de belangrijkste bestuurder in het paleis. 16Vraag hem: 'Wat doe je hier? Heb je hier soms familie? Waarom heb je zo'n mooi graf laten maken voor jezelf, hoog in de bergen?'
17-19En daarna moet je het volgende tegen hem zeggen: 'Luister, Sebna. Dit zegt de Heer tegen jou: Jij geeft geen goed voorbeeld. Door jou schaamt de koning zich voor zijn paleis. Ik zal daarom zorgen dat je niet langer de belangrijkste bestuurder in het paleis bent. Je zult straks niet in je eigen graf liggen. Nee, je zult heel ergens anders sterven. De mooi versierde wagens die jou naar je graf brengen, zullen een heel andere kant op gaan. Want ik zal jou oppakken als een bal en je ver weggooien. Je zult in een groot land terechtkomen, hier ver vandaan.
=Eljakim wordt de nieuwe bestuurder
20Sebna, als die dag komt, zal ik Eljakim, de zoon van Chilkia, laten komen. Hij is mijn dienaar. 21Ik zal hem jouw kleren geven en ook je riem, het teken van je macht. Hij zal als een vader zorgen voor de inwoners van Jeruzalem en voor de mensen in Juda.
22Ik zal Eljakim de sleutel geven van het paleis van David. Met die sleutel heeft hij macht: Als hij een deur opent, kan niemand hem weer sluiten. Als hij een deur sluit, kan niemand hem weer openen. 23Ik zal zorgen dat hij heel veel macht krijgt. Hij zal een belangrijke bestuurder worden. En daardoor zal iedereen respect hebben voor zijn familie.
=Eljakim krijgt last van zijn eigen familie
24-25Maar er komt een dag dat Eljakim niet zo veel macht meer heeft. Dat komt door zijn eigen kinderen en kleinkinderen. Want die willen allemaal dat Eljakim voor hen zorgt. Het is net als met potten en pannen die allemaal aan één haak hangen. Zo'n haak zal losraken en alle potten en pannen zullen op de grond vallen. Precies zo zal Eljakim zijn macht verliezen. En daardoor zullen ook zijn nakomelingen geen macht meer hebben.''
Dat heeft de machtige Heer gezegd.
=Tyrus en Sidon verliezen hun macht
=De stad Tyrus is verwoest
#23
1Inwoners van Tyrus, dit zegt de Heer tegen jullie: 'Jullie stad is verwoest, er zijn geen huizen meer. Toen jullie schepen terugkwamen van het eiland Cyprus, hoorden jullie het slechte nieuws. Huil maar, mannen van de zee! 2-3Schreeuw maar, bewoners van de kust!'
Vroeger waren jullie rijk. Dat kwam door de handelaars uit de stad Sidon. Zij hebben jullie rijk gemaakt. Ze haalden graan uit Egypte, dat groeide langs de Nijl. En ze brachten het mee over zee. Dat graan hebben jullie met winst verkocht. Jullie stad was het centrum van de handel.4Kijk wat er met je gebeurd is, Sidon! Ooit was je een sterke stad aan zee. Maar nu zegt de zee tegen jou: 'Wie heeft mijn schepen en handelaars gezien? Waar zijn ze? Zij zijn mijn kinderen! Ik heb altijd voor ze gezorgd. Heb ik voor niets al die moeite gedaan?'
5Als de Egyptenaren horen dat het slecht gaat met Sidon, zullen ze beven van angst. Zo beefden ze ook toen ze hoorden dat de stad Tyrus verwoest was.
=Ooit was Tyrus een stad vol leven
6Huil maar, bewoners van de kust. Ga maar naar de stad Tarsis met jullie schepen. 7Want er is niets meer over van Tyrus. Die stad die vol leven was, de stad die al zo veel eeuwen bestaat! De stad die zakendeed met landen ver over zee. 8De stad waar een koopman zich koning voelde, de stad waar een handelaar machtig was.
Wie heeft besloten dat het zo slecht met Tyrus zou aflopen?9De machtige Heer! Hij heeft besloten dat de stad haar schoonheid zou verliezen. Hij heeft besloten dat de machtige mannen hun macht zouden kwijtraken.
=Er worden geen schepen meer gebouwd
10Inwoners van Tarsis, jullie kunnen beter op het land gaan werken. Net zoals de boeren langs de Nijl. Want er worden geen schepen meer gebouwd.
11De Heer straft de steden langs de zee. Ook in andere landen zijn de mensen bang voor hem. Want hij geeft het bevel om de sterke steden in Kanaän te verwoesten.
12De Heer zegt tegen de inwoners van Sidon: 'Jullie stad is niet langer een stad vol leven. Sidon is een dode stad, alles is verwoest. Ga maar naar Cyprus met je schepen. Doe wat je wilt. Maar ook daar zullen jullie geen rust vinden.'
=Ook Babylonië is verwoest
13Denk eens aan Babylonië. Hoe is het met dat land gegaan? Er is niets overgebleven van het volk dat daar woonde. Hun land is verwoest door de Assyriërs. Die hebben het land aangevallen en de paleizen vernield. Babylonië is niets meer. Het is nu een woestijn waar wilde dieren leven.
14Huil maar, zeemannen uit Tarsis! Want jullie sterke stad is verwoest.
=De mensen zullen Tyrus vergeten
15Later zullen de mensen Tyrus vergeten. Die stad zal zeventig jaar lang vergeten worden. Net zo lang als een koning leeft. En dan gaat het met Tyrus net als met de hoer uit dit liedje:
16'Arm hoertje, ga met je muziek door de stad,
ook al is er niemand die jou nog kent.
Maak maar muziek, zing mooie liedjes,
misschien dat er toch iemand aan je denkt!'
17-18Als die zeventig jaar voorbij zijn, zal de Heer weer voor de stad Tyrus zorgen. En dan zal Tyrus lijken op een rijke hoer. Want dan verdienen de leiders van Tyrus weer veel geld door te handelen met alle landen van de wereld.
Maar het geld dat die leiders verdienen, zal niet voor henzelf zijn. Nee, het zal meteen naar de tempel van de Heer gebracht worden. Want dat geld is voor de mensen die bij de Heer horen. Zij zullen genoeg te eten hebben, en ze zullen mooie kleren kunnen dragen.
=God straft hemel en aarde
=De Heer zal iedereen straffen
#24
1Let op wat er gaat gebeuren! De Heer zal de wereld verwoesten. Hij zal de aarde heen en weer schudden, zodat alles vernield wordt. En hij zal de mensen alle kanten op jagen.
2Die ramp zal iedereen treffen: priesters en gewone mensen, meesters en slaven, meesteressen en slavinnen, kopers en verkopers, mensen die geld uitlenen en mensen die schulden hebben. 3De aarde wordt verwoest en leeggeroofd.
De Heer heeft dat gezegd, dus zo zal het ook gebeuren.4De aarde verdroogt en verdort. Nergens wil meer iets groeien, alle planten hangen slap. Ook de machtige leiders in het land zijn zwak geworden.
5De mensen hebben slecht voor de aarde gezorgd. Ze hebben zich niet gehouden aan de wetten en regels van de Heer. Ze hebben niet gedaan wat ze hem beloofd hebben. 6Daarom zal de aarde vervloekt worden en zullen de mensen gestraft worden. Er zullen maar weinig mensen overblijven.
=Niemand is meer vrolijk
7De druiven zullen verdrogen, de wijn raakt op. De mensen zullen niet meer feesten, maar huilen. 8Dan hoor je geen trommels meer, geen lachende mensen, geen mooie muziek. 9De mensen drinken, maar worden niet vrolijk. Ze drinken wel wijn, maar die is bitter.
10De steden zullen leeg en verlaten zijn. De deuren van de huizen zijn gesloten, niemand kan naar binnen. 11In de straten wordt gehuild omdat de druivenoogst mislukt is. Niemand is nog vrolijk, geen mens op aarde is blij. 12Alles is verwoest, van de steden is niets meer over.
13Zo zal het zal gaan met de aarde en met de volken die er wonen. Er blijven maar weinig mensen over. Net zoals er weinig overblijft als de olijfbomen leeggeschud zijn, of als de laatste druiven worden geplukt.
=Jesaja heeft geen hoop meer
14De mensen die nog leven, juichen. In het westen spreekt iedereen over de grote daden van de Heer. 15In het oosten zingen ze over zijn grote macht. En op de eilanden vertellen ze wat de God van Israël gedaan heeft. 16Ook in de verste landen hoor je de mensen zingen: 'Breng eer aan de Heer, hij is rechtvaardig!'
Maar ik roep: Ik heb geen hoop meer! Het loopt slecht met me af. Overal is onrecht en geweld, overal worden misdaden gepleegd.17Overal dreigt er gevaar voor jullie, bewoners van de aarde. Overal zijn kuilen waar je in kunt vallen, en netten waarin je vast komt te zitten. 18Als je vlucht voor het gevaar, val je in een kuil. En als je uit de kuil kunt klimmen, kom je vast te zitten in een net.
Water stort neer vanuit de hemel. De aarde begint te beven en te schudden.19De aarde kraakt, en scheurt open. Alles beweegt, alles raakt los. 20De aarde gaat heen en weer, alsof ze dronken is. Ze zwaait heen en weer, zoals een oude hut in een zware storm.
De aarde weet dat haar bewoners schuldig zijn. Ze probeert die zware schuld te dragen. Maar ze valt en kan niet meer opstaan.21En dan zal de Heer zelf komen om de hemel en de aarde te straffen. In de hemel straft hij de zon, de maan en de sterren. En op aarde straft hij de koningen. 22Ze worden opgesloten in een kuil of in een gevangenis. En daar zullen ze lang moeten wachten op hun straf.
23Dan zal de maan rood worden, omdat ze zich schaamt. Ook de zon zal zich schamen. Dan zal de machtige Heer heersen op de berg Sion. Hij zal koning zijn in Jeruzalem. En de leiders van zijn volk zullen zien hoe machtig hij is.
=De Heer beschermt zijn volk
=Jesaja dankt God in een lied
#25
1Heer, u bent mijn God!
Ik zal voor u zingen,
ik zal vertellen hoe machtig u bent.
Want u hebt wonderen gedaan.
Alles wat u ooit besloten hebt,
dat hebt u ook gedaan.
Op u kunnen wij vertrouwen.
2De steden van de vijanden hebt u verwoest,
er is niets meer van over.
Die sterke steden zijn vernield.
Niemand kan er meer wonen,
ze worden nooit meer opgebouwd.
3Daarom zullen de vijanden bang voor u zijn.
Die sterke volken zullen eerbied voor u hebben,
ze zullen niemand meer onderdrukken.
4-5Bij u zijn zwakke mensen veilig,
bij u kunnen arme mensen schuilen.
Onze vijanden hebben ons geslagen,
zoals hagel tegen een muur slaat.
Ze gingen tekeer als een zware storm,
ze waren zo fel als de brandende zon
in een droge woestijn.
Maar u hebt ons tegen hen beschermd,
bij u zijn we veilig.
U laat onze vijanden zwijgen,
u laat hun geschreeuw verdwijnen.
Net zoals u de hitte laat verdwijnen
door de schaduw van een wolk.
=De Heer zal alle volken bevrijden
6Op de berg Sion maakt de machtige Heer een maaltijd klaar. Het wordt een feestmaal voor alle volken, met heerlijk eten en drinken: vet en kruidig vlees, en goede wijnen met een krachtige smaak.
7Op die berg zal de Heer een eind maken aan de dood. De dood heeft nu nog macht over alle volken, 8maar hij zal voor altijd verdwijnen. God, de Heer, zal alle tranen van de gezichten vegen. En niemand zal zijn volk nog slecht behandelen. Dat heeft de Heer zelf beloofd.
9Als die dag komt, zullen de mensen zeggen: 'De Heer is onze God! We wisten dat hij ons zou bevrijden. Hij is de Heer! We kunnen blij zijn en juichen, want de Heer heeft ons bevrijd.'
=Het volk van Moab wordt vernietigd
10De Heer beschermt de berg Sion. Maar de Moabieten worden door legers aangevallen en vertrapt. 11Ze slaan met hun armen om zich heen, alsof ze zullen verdrinken. Maar hoe wild ze hun armen ook bewegen, ze worden niet gered.
De Heer maakt een eind aan de trots van de Moabieten.
12Hij haalt hun hoge muren omver, hun sterke stad zakt in elkaar. Er blijft niets van over.
=Het lied 'De Heer beschermt ons'
#26
1Als die tijd komt, zullen de mensen in Juda dit lied zingen:
'Wij hebben een sterke stad!
Wij zijn veilig in onze stad,
want de Heer beschermt ons.
=Wij hebben een sterke stad
2Open de poorten van de stad!
Dan kunnen we naar binnen gaan,
want we vertrouwen op de Heer.
3Zoek steun bij de Heer,
dan ben je veilig.
Vertrouw op de Heer,
dan blijft het vrede.
4Vertrouw steeds op de Heer,
want hij is sterk en trouw,
hij zal er altijd zijn.
5Maar trotse mensen beschermt hij niet!
Hun hoge huizen breekt hij af.
Die mooie, veilige huizen,
hij verwoest ze allemaal.
Er blijft niets meer van over!
6Dan liggen die trotse mensen daar
en wordt er over hen heen gelopen.
Dan worden ze vertrapt
door mensen zonder bezit.
=Wij verlangen naar u, Heer
7Heer, u helpt eerlijke mensen,
u zorgt dat hun leven goed is.
8Wij vertrouwen op u, Heer,
en we houden ons aan uw wet.
Wij verlangen naar u,
steeds noemen we uw naam.
9Wij verlangen naar u,
dag en nacht verlangen we naar uw komst.
Als u de aarde komt straffen,
leren de mensen hoe ze moeten leven.
10Maar slechte mensen leren dat nooit.
Zij leren niet om eerlijk te leven,
ook al bent u goed voor hen.
Heer, ze doen kwaad,
ook al leven ze in uw land.
Ze zien niet hoe machtig u bent,
11ze zien niet hoe groot u bent.
Laat slechte mensen zien
dat u uw volk verdedigt.
Laat slechte mensen zien
dat u uw vijanden met vuur vernietigt.
Dan zullen ze zich vernederd voelen.
=Geef ons vrede, Heer
12Heer, geef ons vrede.
Wij kunnen niets zonder u.
13Grote leiders hadden macht over ons,
maar alleen u bent onze God,
alleen u willen wij danken.
14U hebt die leiders gestraft,
u hebt hen vernietigd.
Ze zijn nu dood,
ze zullen nooit meer leven.
Het zijn nu geesten,
ze staan niet meer op.
Niemand zal nog aan hen denken.
=Wij zijn uw volk, Heer
15Wij zijn uw volk, Heer.
U hebt ons groot gemaakt,
dat weten alle mensen.
U hebt ons volk groot gemaakt,
u hebt ons steeds meer land gegeven.
16Heer, toen wij in nood waren,
hebben wij u om hulp gevraagd.
Toen u ons strafte,
hebben wij u geroepen.
=Wij konden het land niet redden
17-18Wij leken op een zwangere vrouw
die bijna ging bevallen,
en het uitschreeuwde van de pijn.
Maar er kwam geen kind,
er gebeurde niets.
Ook bij ons gebeurde er niets,
ook wij hebben ons land niets gebracht.
We hebben het land niet gered
en we brachten het ook geen hoop.
Zo zijn we bij u gekomen, Heer.
=De doden zullen weer leven
19Doden die in de aarde liggen,
word wakker en juich!
Heer, uw doden zullen weer leven,
de doden van uw volk zullen weer opstaan.
Heer, uw regen brengt leven op aarde,
en de aarde geeft de doden weer terug.'
=God zal zijn vijanden doden
20De Heer zegt: 'Mijn volk, jullie moeten nog even wachten. Wacht totdat ik niet meer woedend ben. Ga maar weer naar binnen, en doe de deur goed achter je dicht. 21Want ik verlaat mijn woning. Ik zal de mensen op aarde straffen, omdat ze onschuldige mensen gedood hebben. Hun misdaden zullen voor niemand geheim blijven. De aarde zelf zal laten zien wat er gebeurd is.'
#27
1Als de Heer komt, zal hij zijn vijanden doden. Die vijanden zijn zo gevaarlijk als slangen en zeemonsters! De Heer zal zijn vijanden doden met zijn grote, scherpe zwaard.
=De Heer zorgt voor zijn volk
=Het lied over de wijngaard
2Als de Heer komt, moeten jullie dit lied zingen:
3'Ik ben de Heer,
en mijn volk is mijn wijngaard.
Ik zorg voor mijn wijngaard,
ik geef hem steeds weer water.
Dag en nacht bewaak ik hem,
ik zorg dat niemand hem vernielt.
4Als ik onkruid in mijn wijngaard vind,
dan haal ik het woedend weg,
en ik steek het in brand.
Dat onkruid is de vijand.
Maar ik zal niet altijd kwaad zijn.
5Als de vijand echt vrede wil,
en door mij beschermd wil worden,
zal ik hem niet vernietigen.
6Want als de vijand vrede wil,
dan zal het goed gaan met mijn volk,
dan zullen ze gelukkig zijn.
Dan groeien er zo veel vruchten op het land,
dat ze de hele aarde bedekken.'
=De Heer heeft zijn volk gestraft
7Heeft de Heer de Israëlieten net zo zwaar gestraft als hun vijanden? Heeft hij zijn volk net zo hard geslagen als hun vijanden? 8Nee, maar hij heeft zijn volk opgejaagd en weggestuurd. Hij heeft hen weggeblazen met een hete wind uit het oosten. Zo wilde hij hen straffen. 9De Heer vernietigde alle godenbeelden. Zonder moeite sloeg hij de altaren kapot. Hij hakte elke paal om, hij sloeg alle stenen stuk. Zo heeft de Heer zijn volk gestraft, zo kwam er een eind aan hun schuld.
=De sterke steden zijn verdwenen
10De sterke steden zijn verdwenen. Er woont bijna niemand meer. Het is er leeg en verlaten. Het is er zo dood als in de woestijn. Er lopen alleen koeien rond, en die vreten alle takken kaal. 11Vrouwen breken de takken af om vuur te maken.
God heeft dit volk gemaakt. Maar zijn volk doet niet wat hij vraagt. Daarom heeft God geen medelijden, hij zal zijn volk niet beschermen.12Later zal de Heer zijn volk weer bij elkaar brengen. Hij zal de Israëlieten verzamelen, zoals je het koren verzamelt van een gemaaid stuk land. Hij zal de Israëlieten bij elkaar brengen, één voor één. Hij haalt ze overal vandaan: helemaal uit het oosten, bij de rivier de Eufraat, en ook helemaal uit het westen, bij de grens met Egypte.
13Dan wordt er op de grote trompet geblazen. De Israëlieten die meegenomen waren naar Assyrië of Egypte, zullen terugkomen naar Jeruzalem. En daar zullen ze buigen voor de Heer, op zijn heilige berg.
=De leiders zijn opscheppers
=Samaria zal verdwijnen
#28
1Samaria is nu nog een prachtige stad, boven op een heuvel in een vruchtbaar dal. Nu zijn de leiders van Samaria nog trots op hun stad. Terwijl ze dronken zijn, vertellen ze aan iedereen hoe mooi hun stad is. Maar het zal slecht aflopen met Samaria! De stad zal haar schoonheid verliezen, net als een bloem die op een dag uitgebloeid is.
2Want de Heer zal een koning sturen die sterk en krachtig is. Een koning die zo sterk is als een hevige storm of een felle hagelbui, en zo krachtig als de zee. Die koning zal Samaria aanvallen en met geweld veroveren. 3Die prachtige stad met haar dronken leiders zal verwoest worden. Er zal niets van overblijven.
4Samaria is nu nog een prachtige stad, boven op een heuvel in een vruchtbaar dal. Maar op een dag zal de stad haar schoonheid verliezen. Net als een bloem die op een dag uitgebloeid is. De stad zal zomaar verdwijnen, ineens zal ze weg zijn.
=De Heer zelf wordt koning van Samaria
5Ooit zal de machtige Heer zelf koning zijn van Samaria. Voor de inwoners die overgebleven zijn, zal hij een goede heerser zijn. Zij zullen trots op hem zijn. 6De Heer zal zorgen dat er eerlijke rechters komen. En hij zal kracht en moed geven aan de inwoners die de stad verdedigen.
=De priesters en profeten zijn dronken
7Ook in Jeruzalem is iedereen dronken, zelfs de priesters en de profeten. Ze staan niet stevig meer op hun benen. Door de wijn zijn ze helemaal in de war. Ze voorspellen rare dingen. 8Ze zijn zo dronken dat ze steeds moeten overgeven. Al hun tafels zijn vuil en vies.
=De mensen begrijpen niet wat God wil
9De priesters en de profeten zeggen: 'Wil Jesaja ons soms iets leren? Wil hij ons vertellen wat God wil? Maar het lijkt wel of hij in babytaal praat! Denkt hij soms dat we baby's zijn? 10Hoor hoe hij praat: 'Ta ta ta, ma ma ma. Beetje dit, beetje dat.''
11-13De Heer heeft eens tegen zijn volk gezegd: 'Hier in Jeruzalem vinden jullie rust, hier in Jeruzalem kan iedereen uitrusten.' Maar toen wilden de mensen niet naar hem luisteren. Daarom zal de Heer tegen zijn volk spreken in een vreemde taal, een taal die niemand verstaat. En daarom zegt de Heer nu tegen zijn volk: 'Ta ta ta, ma ma ma. Beetje dit, beetje dat.'
De mensen begrijpen niet wat God wil. Daarom zullen ze steeds weer struikelen en vallen. Ze zullen ernstig gewond raken of door de vijanden gevangen worden genomen.14-16Leiders van Israël, jullie vinden jezelf zo goed! Jullie hebben gezegd: 'Wij hoeven niet bang te zijn voor onze vijanden. We vertrouwen op leugens en bedrog. We zijn veilig, want we hebben een afspraak gemaakt met de dood. Wij zullen beschermd worden tegen onverwachte rampen.'
Maar luister goed naar de woorden van God, de Heer. Want hij zegt: 'Vertrouw niet op leugens en bedrog, vertrouw op mij. Ik heb op de berg Sion de eerste steen gelegd voor mijn tempel. Die tempel wordt heel stevig en sterk. Bij mijn tempel zijn jullie veilig, op mij kunnen jullie vertrouwen.17Ik zal die tempel bouwen als een plaats van eerlijkheid en recht. Maar alle plaatsen van leugens en bedrog zullen door hagel vernield worden. Al die plaatsen waar jullie nu op vertrouwen, zullen door water weggespoeld worden.'
18Opeens zal het gebeuren. De rampen zullen heel plotseling komen. Dan kunnen jullie niet meer gered worden. Jullie afspraak met de dood is dan niets meer waard. 19Jullie zullen die rampen steeds opnieuw meemaken, elke dag en elke nacht. En jullie zullen heel erg bang zijn voor nieuwe rampen. 20Overal zullen jullie je onveilig voelen. Dan is het alsof je bed te klein is om op te liggen, en alsof je dekens te kort zijn om je warm te houden.
=De Heer zal zijn volk straffen
21De Heer zal iets bijzonders gaan doen. Hij zal doen wat niemand verwacht. De Heer zal gaan strijden, zoals hij deed op de berg Perasim, en in het dal bij de stad Gibeon. 22Leiders van Israël, schep toch niet zo op! Houd daarmee op, anders krijgen jullie het nog moeilijker. Want de machtige Heer heeft besloten dat jullie land vernietigd wordt. Ik heb het zelf gehoord.
=God leert de boer zaaien en oogsten
23Luister goed! Luister naar wat ik te zeggen heb. 24Wat doet een boer voordat hij gaat oogsten? Ploegt hij dan elke dag het land? Is dat het enige wat hij moet doen? 25Nee, want als hij het land geploegd heeft, moet hij zaaien. Dan zaait hij kruiden, tarwe en gerst. Alles moet op de juiste plek gezaaid worden. 26God leert de boer hoe hij dat allemaal moet doen.
27Bij de oogst moeten sommige kruiden platgeslagen worden met zwaar gereedschap. Andere kruiden worden fijngeslagen met een stok. 28Ook de graankorrels uit het koren moeten fijngeslagen worden. Daarvoor gebruikt de boer ander gereedschap. Dat gereedschap maakt het graan niet helemaal plat, anders kun je er geen brood van bakken. 29Ook dat weet de boer omdat de machtige Heer het hem geleerd heeft.
Niemand is zo wijs als de Heer. Hij heeft voor alles een plan.
=Jeruzalem zal aangevallen worden
#29
1-3De Heer zegt: 'Jeruzalem is de stad waar mijn altaar staat. Jeruzalem is de stad die door koning David veroverd werd. Inwoners van Jeruzalem, doe zoals altijd. Vier elk jaar jullie feesten. Maar let op, het zal slecht aflopen met jullie stad!
Want ik zal legers sturen om Jeruzalem aan te vallen. Die zullen de stad omsingelen, zodat jullie niet meer weg kunnen. De stad zal door vuur verwoest worden. En dan zullen jullie verdriet hebben en rouwen.4En dan liggen jullie daar. Dan kunnen jullie alleen nog zachtjes piepen en fluisteren. Dan lijkt het alsof jullie stemmen van diep onder de aarde komen. Ze klinken als de stemmen van geesten in het land van de dood.'
=De Heer zal Jeruzalem redden
5Maar opeens zullen de vijanden verdwijnen. Opeens zullen die machtige legers weg zijn, net als zand dat wegwaait in een storm. 6Want de machtige Heer zal komen. Hij komt met donder en bliksem. De aarde zal beven, en het lawaai zal verschrikkelijk zijn. Het zal hevig stormen, en er zal overal vuur zijn.
7De vijanden zullen verdwijnen, de vijanden die Jeruzalem aanvielen en jullie gevangen wilden nemen. Opeens zullen ze weg zijn. Het is net als met een nare droom, die weg is als je wakker wordt.
8De vijanden zullen moeten vluchten. Nu dromen ze ervan om Jeruzalem te veroveren, maar dat zal niet gebeuren. Het is net als met iemand die honger heeft. Zo iemand droomt steeds dat hij eet. Maar als hij wakker wordt, heeft hij nog steeds honger.
=De leiders begrijpen niet wat er gebeurt
9Leiders van Jeruzalem, jullie staan daar maar, jullie lijken wel blind! Ga maar door alsof er niets aan de hand is. De profeten en de priesters lijken wel dronken. Ze doen vreemd, maar dat komt niet door de wijn. Ze staan niet stevig meer op hun benen, maar dat komt niet door de drank. 10Nee, dat komt door de Heer. Hij heeft ervoor gezorgd dat jullie niet zien wat er gebeurt. Het lijkt wel alsof jullie heel diep slapen. Zelfs jullie profeten begrijpen niet meer wat er gebeurt.
11Jullie begrijpen niet wat de profeten jullie vertellen. Niemand van jullie kan de boodschap van de Heer begrijpen. Zijn boodschap lijkt op een boek dat je niet kunt openen. Als je aan iemand die kan lezen, vraagt: 'Lees dat boek eens,' dan zal hij zeggen: 'Dat kan ik niet, want ik kan het boek niet openen.' 12En als je het aan iemand vraagt die niet kan lezen, dan zal hij zeggen: 'Ik kan niet lezen.'
=Israël wil de Heer niet echt vereren
13De Heer zegt: 'Volk van Israël, jullie zeggen dat je mij wilt vereren. Maar jullie doen dat alleen met woorden, en niet met je hart. Jullie doen het alleen omdat andere mensen zeggen dat het zo hoort. Jullie hebben eerbied voor mij, maar alleen omdat het moet.
14Daarom zal ik opnieuw grote wonderen doen. Dingen waarover iedereen zich zal verbazen! Dan zullen jullie niets meer hebben aan de wijsheid van jullie profeten en jullie leiders.'
=Sommige mensen verbergen alles voor de Heer
15Er zijn mensen in het land die alles in het geheim doen. Zij verbergen voor de Heer wat ze gaan doen. Ze zeggen: 'Niemand kan ons zien, niemand weet wat wij doen!'
16Maar met die mensen zal het slecht aflopen! Want zij doen alsof ze belangrijker zijn dan de Heer, die hen gemaakt heeft. Dat is hetzelfde als klei belangrijker maken dan de pottenbakker. Maar kan klei tegen de pottenbakker zeggen: 'Jij hebt me niet gemaakt'? Kan een vaas tegen de pottenbakker zeggen: 'Dat had beter gekund'? Nee!
=Alles zal anders worden
17Nog even, en dan wordt alles anders. Dan zullen er weer bomen groeien op de Libanon-bergen. En ook de berg Karmel zal weer prachtige bossen hebben.
18Op die dag kunnen dove mensen horen. Ze zullen horen hoe iemand voorleest uit een boek. En voor blinde mensen is het dan niet meer donker. Zij zullen dan kunnen zien. 19Mensen die het moeilijk hebben, zullen weer blij zijn met de Heer. Zij zullen juichen voor de heilige God van Israël.
20-21Op die dag hebben de onderdrukkers geen macht meer. Dan is het afgelopen met die brutale heersers, en met alle mensen die kwaad willen doen. Dan is het afgelopen met iedereen die eerlijke mensen beschuldigt. Dan is het afgelopen met iedereen die goede rechters wegstuurt!
=Israël krijgt weer eerbied voor God
22De Heer zegt tegen de Israëlieten: 'Ik ben de God die Abraham bevrijd heeft. Jullie zullen niet langer vernederd worden. Jullie hoeven je niet meer te schamen. 23Als jullie zien wat ik voor jullie doe, dan zullen jullie weer eerbied hebben voor mij, de God van Jakob. Dan zullen jullie zeggen dat ik de heilige God ben.
24Iedereen zal dan begrijpen wat ik doe. Zelfs de mensen die nu in de war zijn of over alles klagen.'
=Vertrouw alleen op de Heer
=Zoek geen hulp bij Egypte
#30
1De Heer zegt: 'Volk van Israël, het zal slecht met jullie aflopen! Want jullie zijn eigenwijs. Jullie bedenken plannen zonder mij om hulp te vragen. Jullie maken afspraken met andere volken, terwijl ik dat niet wil. En zo wordt jullie schuld steeds groter.
2Jullie gaan naar Egypte zonder mij om raad te vragen. Jullie denken dat je veilig bent in Egypte, jullie denken dat de farao jullie zal beschermen. 3Maar dat zal niet gebeuren. Want de farao kan jullie niet beschermen, en Egypte is niet veilig voor jullie. Dan zullen andere volken jullie uitlachen.
4-5Jullie leiders zullen geen hulp krijgen van Egypte. Ook al gaan ze zelf naar Egypte toe, naar de steden Soan of Chanes. De Egyptenaren zullen jullie niet helpen. Ze kunnen niets voor jullie doen. Jullie zullen teleurgesteld zijn en vernederd worden.
=Egypte is een monster zonder tanden
6-7Jullie gaan op weg naar het zuiden, naar Egypte. Jullie reizen door een land vol gevaren, een land vol wilde dieren. Jullie ezels en kamelen dragen tassen met geschenken voor Egypte. Maar Egypte kan jullie niet helpen, ook al lijkt dat land heel sterk. Daarom noem ik Egypte een monster zonder tanden.'
=Jesaja moet iets opschrijven
8-11De Heer zei tegen mij: 'Jesaja, pak een bord en schrijf het volgende op: 'Het volk van Israël is ongehoorzaam en niet te vertrouwen. Want ze willen niet luisteren naar de wetten van de Heer.'
Tegen hun profeten zeggen ze: 'We hebben jullie dromen niet nodig. Vertel ons niet de waarheid, vertel ons alleen wat we graag willen horen. We willen dat jullie tegen ons liegen. Zeg toch niet steeds hetzelfde, praat niet steeds over die heilige God. Vertel ons eens wat nieuws!'
Schrijf die woorden duidelijk op, zodat ze voor altijd bewaard blijven.'12De heilige God van Israël zegt: 'Volk van Israël, jullie hebben niet naar mij geluisterd. Jullie dachten dat je alles kon oplossen met geweld en bedrog. 13Daarom zijn jullie schuldig. En jullie schuld zal steeds groter worden. Het is net als met een scheur in een muur. Die wordt ook steeds groter, totdat de muur instort!
14Jullie schuld zal zo groot worden, dat er niets van jullie overblijft. Zoals er niets overblijft van een kruik die met veel kracht kapotgeslagen wordt. Van zo'n kruik blijven alleen kleine scherven over. Daar heb je helemaal niets meer aan.'
=Israël wilde niet op God vertrouwen
15De Heer, de heilige God van Israël, zegt: 'Stel dat jullie rustig gebleven waren. Stel dat jullie alleen op mij vertrouwd hadden. Stel dat jullie bij mij teruggekomen waren. Dan had ik jullie gered! Maar jullie wilden niet op mij vertrouwen. Jullie waren ongeduldig. 16Jullie zeiden: 'Nee! We vluchten weg voor onze vijanden. Op onze paarden gaan we er zo snel mogelijk vandoor.'
Straks zullen jullie echt moeten vluchten! Maar dan zullen de vijanden jullie inhalen.17En dan blijft er niets van jullie leger over. Als maar één vijand jullie bedreigt, zullen duizend van jullie soldaten vluchten. En als vijf vijanden jullie bedreigen, zal jullie hele leger vluchten!
Wat blijft er dan van jullie leger over? Alleen maar een vlag op de top van een berg.'18Toch zal de Heer op jullie wachten. Hij wacht totdat hij weer goed voor jullie kan zijn. Hij wacht totdat hij weer van jullie kan houden. Want de Heer is een rechtvaardige God. En iedereen die op hem vertrouwt, zal gelukkig zijn.
19Jullie hoeven niet meer te huilen, inwoners van Jeruzalem! Want God zal weer goed voor jullie zijn. Als hij jullie hoort roepen om hulp, zal hij antwoord geven. 20Als jullie in gevaar zijn, zal hij jullie te eten en te drinken geven.
=God vertelt hoe zijn volk moet leven
God zelf leert jullie hoe je moet leven. Hij zal zich niet langer verbergen. Nee, hij zal zich laten zien. Jullie zullen God met eigen ogen zien.21Jullie zullen een stem horen die zegt: 'Zo moet je leven. Nu moet je dit doen, en nu moet je dat doen.'
22Dan zullen jullie je leven veranderen. En jullie zullen zeggen: 'Weg met die beelden van zilver en goud!' Die godenbeelden zullen jullie weggooien als afval.
=Het land zal weer vruchtbaar zijn
23Volk van Israël, als jullie je leven veranderd hebben, zal de Heer jullie regen geven. Dan zal hij regen geven voor het zaad dat jullie gezaaid hebben. Van jullie akkers zal heerlijk voedsel komen! Jullie schapen zullen overal gras kunnen vinden. 24En de koeien waarmee de boer op het land werkt, zullen het beste voer krijgen. Dat voer wordt speciaal voor ze uitgezocht.
25-28Op die dag zal er overal in het land weer water zijn. Het water zal van de bergen en heuvels door grote en kleine rivieren naar beneden stromen. De zon en de maan zullen sterker gaan schijnen. Het licht van de maan zal even sterk zijn als het licht van de zon. En het licht van de zon zal zeven keer zo sterk zijn als normaal. Dan is één dag net zo licht als zeven dagen bij elkaar.
Op die dag zal de Heer voor jullie zorgen. Dan zullen jullie geen pijn meer lijden.
Als de Heer komt, zullen jullie vijanden gedood worden. Hun hoge torens zullen omvallen. Let op, want de Heer zal zelf komen om de vijanden te straffen. Hij komt van ver, en hij is woedend! Als hij komt, is er overal rook. Als hij spreekt, is er overal vuur. Zijn stem maakt net zo veel lawaai als een wild stromende rivier.
Hij zal de andere volken bang maken met grote rampen. Door zijn woede zullen ze in paniek raken. De Heer zal die volken helemaal in de war brengen.29Maar jullie, volk van Israël, zullen feestvieren. Jullie zullen liederen zingen, net als op de avond voordat er een groot feest is. Jullie zullen heel vrolijk zijn. Net zo vrolijk als wanneer jullie naar de berg van de Heer gaan. Daar maken jullie muziek voor de Heer, op wie jullie vertrouwen.
=De Heer zal de vijanden doden
30-31De machtige Heer zal komen om de vijanden te straffen. Hij is woedend! Hij zal hen straffen met vuur, overstromingen en hagel. Alles zal verwoest worden. De Heer zal zijn stem laten horen.
De Assyriërs zullen schrikken als de Heer zijn stem laat horen. De Heer zal hen straffen. Hij zal ze slaan met een stok,32hij zal ze steeds blijven slaan. En dan zullen de Israëlieten muziek maken, overal zul je trommels horen.
33De lichamen van de Assyriërs zullen verbrand worden, samen met het lichaam van hun koning. De plek waar ze verbrand zullen worden, is al klaar. Het is een grote, diepe kuil, met in het midden vuur en veel hout. En de Heer zelf zorgt voor het vuur, hij zorgt ervoor dat het hout blijft branden.
=Israël mag Egypte niet om hulp vragen
#31
1Het zal slecht aflopen met de Israëlieten die naar Egypte gaan. Want ze vertrouwen niet op de Heer. Ze zoeken geen hulp bij de heilige God van Israël. In plaats daarvan vragen ze de Egyptenaren om hulp. Ze denken dat die hun veel soldaten, paarden en wagens zullen geven.
2Maar de Heer weet wat hij doet, hij verandert zijn besluiten niet. Hij zal rampen brengen. Hij zal hen allemaal straffen: de Israëlieten die slechte plannen bedenken, en de mensen die hen daarbij helpen.
3De Israëlieten zoeken hulp bij de Egyptenaren. Maar de Egyptenaren zijn geen goden, het zijn maar mensen. Hun paarden zijn zwak, ze hebben geen kracht. Zodra de Heer zijn macht laat zien, zullen de Egyptenaren verslagen worden. Ook de Israëlieten die hun om hulp vroegen, zullen gedood worden. Ze zullen allemaal sterven, de helpers en de mensen die geholpen worden.
=De Heer zal Jeruzalem beschermen
4-5De machtige Heer zegt tegen mij: 'Jesaja, ik zal komen, en ik zal naar de berg Sion gaan. Daar zal ik strijden voor Jeruzalem. Ik zal de stad verdedigen, ik zal voor Jeruzalem vechten. Net zoals een leeuw vecht voor zijn prooi, om hem niet kwijt te raken. Een leeuw vlucht niet voor een groep schreeuwende herders, een leeuw wordt niet bang. Een leeuw vecht. Net zo zal ik vechten voor Jeruzalem. En ik zal de stad beschermen, zoals een vogel zijn nest beschermt. Ik zal zorgen dat Jeruzalem veilig is, en ik zal de inwoners redden.'
=Assyrië zal verslagen worden
6Israëlieten, jullie moeten teruggaan naar de Heer. Jullie kennen hem niet meer. 7Maar eens zullen jullie hem weer dienen. En dan gooien jullie je zelfgemaakte goden weg, die beelden van zilver en goud.
8-9Straks zal Assyrië verslagen worden. Niet door mensen, maar door de Heer. De Assyriërs zullen vluchten. Hun legers zullen geen kracht meer hebben, hun legerleiders zullen wegvluchten. En dan moeten de soldaten als slaven werken in een ander land.
Dat heeft de Heer zelf gezegd. Hij is de God die Jeruzalem beschermt. Voor hem brandt er een heilig vuur op de berg Sion.
=In Jeruzalem zal er vrede zijn
=De mensen zullen veranderen
#32
1Straks zal er een rechtvaardige koning zijn. Hij zal het land goed besturen, en de leiders zullen weer eerlijk zijn. 2De koning en de leiders zullen de mensen beschermen. Net zoals een huis mensen beschermt tegen de wind, net zoals een dak mensen beschermt tegen de regen, en net zoals schaduw mensen beschermt tegen de zon. De koning en de leiders zullen zorgen dat de mensen een goed leven hebben.
3De mensen zullen veranderen. Ze zullen met hun ogen weer echt kunnen zien en met hun oren weer echt kunnen horen. 4Ze zullen eerst goed nadenken voordat ze iets doen. En ze zullen duidelijk kunnen zeggen wat ze bedoelen, ze zullen niet meer naar woorden zoeken.
=De mensen zullen verstandig zijn
5Als er weer vrede is, zullen de mensen niet meer vertrouwen op mensen zonder verstand. En ze zullen geen respect meer hebben voor bedriegers. Want dan weten ze:
6Iemand die geen verstand heeft, zegt domme dingen. En hij bedenkt dingen die slecht zijn. Hij doet niet wat God wil, maar beledigt hem. Hij geeft geen brood aan iemand die honger heeft, en geen water aan iemand die dorst heeft.
7Een bedrieger is oneerlijk en maakt slechte plannen. Hij vertelt leugens, en zorgt zo dat arme mensen in moeilijkheden komen. Ook als die arme mensen hem smeken om eerlijk te zijn.
8Maar iemand die wijs en verstandig is, denkt goed na. Hij maakt goede plannen, en hij neemt verstandige besluiten.
=De vrouwen zullen bang worden
9Vrouwen van Jeruzalem! Jullie leven zonder zorgen, jullie denken dat alles goed komt. Maar luister naar mij. 10Nog even en jullie zullen bang worden. Want dan kunnen jullie geen druiven meer plukken. Jullie oogst zal helemaal mislukken. 11Nu hebben jullie nog geen zorgen. Maar dan zullen jullie bang zijn!
Doe daarom jullie kleren uit en trek rouwkleren aan!12Laat zien hoe wanhopig jullie zijn. Huil om de wijngaard die geen vruchten meer zal krijgen. Huil om de prachtige akkers van Jeruzalem. 13Want straks groeit er onkruid op die akkers!
Dan is er geen feest meer in de stad, en geen vreugde meer in de huizen.14Het zal helemaal stil zijn in Jeruzalem. Die sterke stad zal door iedereen verlaten zijn, de muren en torens zullen voor altijd verwoest zijn. Dan leven er alleen nog koeien en wilde ezels.
=Eens zal er weer vrede zijn
15-16Maar zo zal het niet blijven. Want de Heer zal zijn geest aan de Israëlieten geven. Dan zal de woestijn weer een tuin vol bomen worden. En in het land zal weer eerlijk rechtgesproken worden. 17En als er weer eerlijkheid en recht is, zal er vrede komen. Overal in het land zal het rustig zijn, en de mensen zullen zich weer veilig voelen. 18-19Maar het land van Israëls vijanden zal door hagel verwoest worden. Hun steden zullen instorten.
Het volk van Israël zal veilig zijn in Jeruzalem. Ze zullen er rustig kunnen wonen, er zal vrede zijn.
20Dan zijn de Israëlieten gelukkig. Want ze kunnen zaaien in de buurt van water, en hun koeien en ezels vinden overal gras.
=Een volk dat andere volken verraadt
#33
1Er is een volk dat landen verwoest zonder ooit zelf verwoest te zijn. Een volk dat andere volken verraadt zonder ooit zelf verraden te zijn. Met dat volk zal het slecht aflopen! Als het alle volken verraden heeft, zal het zelf verraden worden. Als het alles verwoest heeft, zal het zelf verwoest worden!
=De Israëlieten vragen God om hulp
2De Israëlieten zullen bidden: 'Heer, wees goed voor ons. Wij vertrouwen op u. Geef ons kracht, elke dag weer. Red ons uit gevaar.
3Zodra de andere volken uw stem horen, vluchten ze weg. Zodra u komt, vluchten ze alle kanten op. 4En als ze weg zijn, komen er rovers. Die zullen al hun steden leegroven, zoals sprinkhanen een heel veld kaalvreten.
5Heer, u bent machtig, u woont hoog in de hemel. U zorgt ervoor dat er in Jeruzalem eerlijk rechtgesproken wordt. 6Door u leven we allemaal zonder angst. U geeft ons veel wijsheid en kennis. Wij willen u eren, dat is voor ons het belangrijkste.'
=De inwoners van Jeruzalem huilen
7De inwoners van Jeruzalem lopen nu nog huilend door de straten. De boodschappers die over vrede spraken, huilen van verdriet. 8Niemand gaat meer op reis, alle straten zijn leeg. Want er is geen vrede meer. Er wordt niet geluisterd naar mensen die vrede willen. En er worden zomaar mensen vermoord.
9Het land is droog geworden, er groeit niets meer. Op de Libanon-bergen is alles dood en verdord. Het prachtige Saron-dal is nu een woestijn. En in het gebied Basan en op de berg Karmel zijn alle bomen kaal.
=De Heer zal zijn macht laten zien
10De Heer zegt: 'Volk van Israël, nu zal ik komen, ik zal niet langer wachten. Ik zal mijn macht laten zien. 11Jullie zijn woedend op je vijanden, maar jullie plannen zijn waardeloos. Daarmee zullen jullie alleen maar jezelf treffen.
12Ik zal de andere volken vernietigen. Ze worden verbrand, zoals hout in een oven. 13Alle volken, ver weg en dichtbij, zullen horen wat ik gedaan heb. En ze zullen weten hoe machtig ik ben.'
=Eerlijke mensen zijn veilig bij God
14Mensen die slecht leven en niet op God vertrouwen, zijn bang. Ze zeggen: 'Wij kunnen niet op de berg Sion wonen. Wij kunnen niet leven op een plaats waar het vuur van God altijd brandt.'
15-16Maar mensen die eerlijk leven en de waarheid spreken, hoeven niet bang te zijn. Zij kunnen op de berg Sion wonen. Dat zijn de mensen die niet stelen en die zich niet laten omkopen. En dat zijn ook de mensen die niet moorden, geen geweld gebruiken en geen misdaden plegen. Zij kunnen op de berg Sion wonen. Daar hebben ze genoeg te eten en te drinken. Ze wonen er veilig, niemand kan hun daar kwaad doen.
=De Heer zal koning zijn
17Israëlieten, op een dag zullen jullie God, de machtige koning, zien. Hij zal heersen over de hele aarde.
18Dan zullen jullie terugdenken aan de verschrikkelijke dingen die gebeurd zijn. Jullie zullen terugdenken aan de mannen die jullie geld telden en die veel belasting vroegen. En jullie zullen terugdenken aan de vijanden die over de stad heersten. Maar die zijn dan allemaal weg! 19Jullie zullen die brutale gezichten niet meer terugzien. Dat volk met die onbegrijpelijke taal komt niet meer terug.
=Jeruzalem zal een veilige stad zijn
20Inwoners van Jeruzalem, kijk naar de stad. Kijk naar de stad waar wij onze feesten weer vieren en waar we veilig kunnen wonen. Die stad wordt nooit meer afgebroken. 21-24Daar in Jeruzalem zal de Heer ons zijn macht laten zien. De Heer is onze rechter, hij geeft ons zijn wetten. De Heer is onze koning, hij zal ons redden. Niemand in Jeruzalem zal nog ziek zijn. Alle mensen die er wonen, zullen bevrijd zijn van hun schuld.
Maar in Egypte, dat land met zijn brede rivieren, zullen geen schepen meer varen. Op de boten hangen de touwen slap, en de vlag gaat niet omhoog. De schepen zullen helemaal leeggeroofd worden. Iedereen doet mee, zelfs de mensen die niet kunnen lopen.
=De Heer straft Edom
=De Heer is kwaad op de volken
#34
1Volken van de aarde, kom allemaal hierheen en luister goed! Alle bewoners van de aarde moeten luisteren! 2Want de Heer is woedend op jullie, hij is kwaad op al jullie legers. Hij zal die legers allemaal vernietigen. 3En de doden zullen op het veld blijven liggen, ze worden niet begraven. Hun lichamen zullen wegrotten, de stank is vreselijk. Het bloed zal van de bergen stromen.
4De hemel zal verdwijnen. De hemel wordt opgerold als een vel papier. Dan zullen ook de sterren aan de hemel verdwijnen. Ze vallen naar beneden, als blaadjes die uit een struik vallen. Of als vruchten die uit een boom vallen.
=De Heer straft het volk van Edom
5Aan de hemel zal het zwaard van de Heer te zien zijn. Dat zwaard zal Edom raken, want de Heer wil de mensen in dat land doden. 6Het zwaard van de Heer is rood van het bloed. Het zit vol vet, omdat er dieren mee geslacht zijn. Met dat zwaard zal de Heer veel mensen doden. Niet alleen in de stad Bosra, maar ook in de rest van het land Edom.
7Wilde stieren zullen dood neervallen, en ook koeien en kalveren. Het land zal rood zijn van het bloed, de grond zal bedekt zijn met vet. 8Want de Heer is woedend. Hij zal zijn vijanden straffen, hij zal ze verslaan. Zo verdedigt hij Jeruzalem.
=In Edom zal niemand meer wonen
9-10Het land Edom zal lijken op een grote oven. Zelfs aarde en water zullen in brand staan. Het land zal dag en nacht branden, en voortdurend komt er rook omhoog.
Dan kan er niemand meer in Edom wonen. Niemand zal er ooit nog doorheen reizen.11Er zullen alleen nog wilde dieren en vogels leven. De Heer zal zorgen dat Edom leeg en verlaten is. 12Het land zal geen koning meer hebben. En ook alle leiders zullen verdwenen zijn.
13-14In Edom zal zo veel onkruid groeien dat je de paleizen niet meer ziet. Het land zal een plaats worden waar de dieren van de woestijn bij elkaar komen. Er leven dan wilde honden en struisvogels. En ook geesten en duivels, 15en slangen. Die slangen leggen hun eieren in hun nesten, en broeden die uit in de schaduw. Ook roofvogels zullen daar bij elkaar komen.
16-17Zoek het maar op in het boek van de Heer. Niet één van die dieren ontbreekt. Ze zijn allemaal in Edom te vinden. Want de Heer heeft ze daar zelf bij elkaar gebracht. Hij heeft Edom aan de dieren gegeven, en die zullen daar voor altijd wonen.
=In de woestijn zal water zijn
=De woestijn zal bloeien
#35
1-2De woestijn zal vrolijk zijn, juichen en bloeien. De woestijn zal bloeien als een lelie. Er zullen prachtige bomen groeien, die net zo mooi zijn als de bomen op de Libanon-bergen en op de berg Karmel. De woestijn zal zo schitterend zijn als de akkers van het Saron-dal.
De bewoners van de woestijn zullen zien hoe machtig de Heer is. Ze zullen de machtige daden van onze God zien.3Volk van Israël, houd moed, geef niet op! 4En zeg tegen de mensen die de moed verloren hebben: 'Jullie moeten sterk zijn. Jullie hoeven niet bang te zijn. Want God zal komen om jullie vijanden te straffen. Hij komt jullie bevrijden.'
5Als God jullie bevrijd heeft, zullen blinde mensen kunnen zien. En dove mensen kunnen dan horen. 6Mensen die niet konden lopen, zullen springen als herten. En mensen die niet konden spreken, zullen roepen en zingen.
De woestijn zal vol water zijn, door het droge land zullen rivieren stromen.7De droge gebieden zullen veranderen in meren. Er zullen rivieren stromen op plekken waar nooit water was. En er zullen waterplanten groeien op plekken waar eerst woestijndieren leefden.
=Er komt een weg naar Jeruzalem
8-9Dan zal er een weg lopen naar Jeruzalem, de Heilige Weg. Mensen die niet doen wat God wil, kunnen die weg niet gebruiken. Want die weg is alleen voor de mensen die bevrijd zijn door de Heer. Er zullen geen leeuwen of andere wilde dieren zijn.
10De mensen die door de Heer bevrijd zijn, zullen terugkomen in Jeruzalem. Ze zullen stralen van blijdschap, ze zullen juichend de stad binnengaan. Niemand zal nog jammeren of huilen.
=Koning Sanherib valt Juda aan
=Sanherib stuurt zijn leger naar Jeruzalem
#36
1Toen Hizkia veertien jaar koning van Juda was, werd zijn land aangevallen door Sanherib, de koning van Assyrië. Sanherib veroverde veel steden in Juda. 2-3Eén van die steden was Lachis. Vanuit die stad stuurde Sanherib zijn belangrijkste legerleider op weg met een groot leger. Hij moest naar koning Hizkia gaan, in Jeruzalem.
Sanheribs legerleider maakte een kamp bij het veld waar de was gedroogd wordt. Dat is op de plaats waar het water van het kanaal in de bovenste vijver stroomt.
Koning Hizkia stuurde drie dienaren naar het kamp van Sanheribs legerleider. Ze heetten Eljakim, Sebna en Joach. Eljakim, de zoon van Chilkia, had de leiding in het paleis. Sebna was schrijver van de koning. En Joach, de zoon van Asaf, was secretaris van de koning.4De legerleider zei tegen die dienaren van de koning: 'Ik ben hier namens Sanherib, de grote koning van Assyrië. Hij heeft een boodschap voor jullie koning Hizkia. Hij zegt: 'Koning Hizkia, waarom voelt u zich zo zeker? 5Op wie vertrouwt u eigenlijk? Hoe durft u tegen mij in opstand te komen? Denkt u dat u met woorden een oorlog kunt winnen? Nee, daar hebt u een sterk leger en een goed plan voor nodig. 6U vertrouwt op de Egyptenaren. Maar hun farao is net zo onbetrouwbaar als een rietstengel. Als je daarop leunt, dan snijdt de stengel door je hand! Nee, op de farao kun je zeker niet vertrouwen.''
=Sanherib zegt dat Hizkia te zwak is
7Daarna zei de legerleider van Sanherib tegen de dienaren van Hizkia: 'Jullie zeggen dat je vertrouwt op de Heer, jullie God. Maar koning Hizkia heeft zelf de offerplaatsen en altaren van die God laten weghalen! Hij heeft gezegd dat er alleen in Jeruzalem een altaar mag staan. Hij heeft gezegd dat de mensen alleen daar mogen knielen voor hun God.
8Nu wil koning Sanherib iets tegen jullie koning zeggen. Hij zegt: 'Koning Hizkia, uw leger is zwak. Stel dat ik u tweeduizend paarden zou geven voor de strijd. Dan zou u niet eens genoeg soldaten hebben om op die paarden te rijden!
9Waarom vertrouwt u nog steeds op de Egyptenaren? Waarom denkt u dat u paarden, wagens en soldaten van hen zult krijgen? Door dat vertrouwen blijft u zwak. Zo zwak dat zelfs mijn onbelangrijkste legerleider nog van u kan winnen.
10En denkt u dat ik Juda aanval zonder toestemming van de Heer? Natuurlijk niet! De Heer heeft zelf tegen mij gezegd dat ik Juda moet aanvallen en verwoesten.''
=Het bericht is voor iedereen
11Toen zeiden Eljakim, Sebna en Joach tegen de legerleider: 'Spreek alstublieft geen Hebreeuws tegen ons, want dan kunnen de mensen op de stadsmuur meeluisteren. Spreek maar Aramees, dat kunnen we ook goed verstaan.'
12Maar de legerleider zei: 'Het bericht van koning Sanherib is niet alleen bestemd voor jullie en voor Hizkia. Iedereen mag horen wat ik te zeggen heb. Want binnenkort gaat het met iedereen slecht, met jullie en ook met die mensen daar op de muur. Dan moeten jullie allemaal je eigen stront eten en je eigen pis drinken.'
=De legerleider zegt dat Hizkia liegt
13Daarna deed de legerleider nog een stap naar voren, en hij riep zo hard mogelijk in het Hebreeuws: 'Luister allemaal goed! Dit zegt Sanherib, de grote koning van Assyrië, tegen jullie: 14'Koning Hizkia kan jullie niet redden! Ook al zegt hij van wel. 15Hij zegt dat de Heer jullie zal redden. Hij zegt dat mijn aanval op de stad zal mislukken. Maar jullie moeten dat allemaal niet geloven!''
16Toen riep de legerleider: 'Luister dus niet naar koning Hizkia! Luister in plaats daarvan naar Sanherib, de koning van Assyrië. Hij zegt: 'Ik wil vrede met jullie sluiten. Als jullie je overgeven, kan iedereen straks weer druiven en vijgen eten. En dan kan iedereen weer water drinken. 17Later zal ik jullie naar een land brengen waar jullie het nog beter zullen hebben dan hier! Want daar zijn korenvelden en wijngaarden. Er is volop brood en wijn. 18-19Luister dus niet naar Hizkia. Hij liegt tegen jullie, want hij zegt dat de Heer jullie zal redden.
De steden en landen die ik aangevallen heb, zijn allemaal verwoest. Ze zijn niet door hun goden gered. Kijk maar naar Hamat, Arpad en Sefarwaïm. Ik heb ze aangevallen, en ze zijn niet gered! En ook Samaria is niet gered!20Geen enkele god heeft een land kunnen redden. Dan kan de Heer toch ook Jeruzalem niet redden?''
=De dienaren gaan terug naar Hizkia
21-22Toen de legerleider dat allemaal gezegd had, zwegen de drie dienaren. Want koning Hizkia had gezegd dat ze de legerleider geen antwoord mochten geven. Daarna scheurden ze van verdriet hun kleren en gingen terug naar het paleis. Daar vertelden ze aan koning Hizkia wat de legerleider gezegd had.
=Hizkia vraagt Jesaja om raad
#37
1Toen koning Hizkia hoorde wat er gezegd was, scheurde hij van verdriet zijn kleren. Hij trok rouwkleren aan en ging naar de tempel van de Heer. 2Toen liet hij Eljakim en Sebna bij zich komen, samen met de belangrijkste priesters. En hij zei dat zij ook rouwkleren moesten aantrekken.
Daarna stuurde Hizkia hen naar de profeet Jesaja, de zoon van Amos,3met het volgende bericht: 'Jesaja, het gaat niet goed met mij en mijn volk. We worden bang gemaakt, vernederd en gestraft. En ik kan mijn volk niet redden, hoe graag ik dat ook wil. Ik voel me als een vrouw die moet bevallen, maar er niet de kracht voor heeft.
4Maar misschien heeft de Heer, de levende God, gehoord hoe Sanherib hem beledigd heeft. En misschien zal hij Sanherib daarom straffen. Bid daarom voor ons volk, Jesaja, bid voor de mensen die nog in leven zijn.'
5Met dat bericht kwamen de dienaren van Hizkia bij Jesaja. 6En Jesaja antwoordde: 'Dit zegt de Heer tegen koning Hizkia: 'U hoeft niet bang te zijn voor de koning van Assyrië, die mij beledigd heeft. 7Want ik zal hem bang maken. Ik zal hem zulk slecht nieuws brengen, dat hij teruggaat naar zijn eigen land. En ik zal ervoor zorgen dat hij daar gedood wordt.''
=Sanherib stuurt boodschappers naar Hizkia
8Intussen was de legerleider weer teruggegaan naar koning Sanherib. Die had de stad Lachis alweer verlaten. Hij was nu met zijn leger op weg naar de stad Libna.
9Maar toen kreeg Sanherib een bericht over Tirhaka, de koning van Nubië. Die was met zijn leger op weg gegaan om Sanherib aan te vallen. Daarom stuurde Sanherib opnieuw boodschappers met een brief naar Hizkia.
In die brief stond:10'Hizkia, u moet zich niet laten bedriegen door uw God. Hij heeft gezegd dat Jeruzalem niet door mij veroverd zal worden. En u vertrouwt op hem. 11Maar u weet toch wat er gebeurd is? Alle landen die door mijn volk aangevallen zijn, zijn verwoest. Waarom zou u dan wel gered worden?
12Mijn voorouders hebben de steden Gozan, Charan en Resef aangevallen. En ook Telassar, waar de mensen uit Eden woonden. Ze hebben die steden helemaal verwoest. De inwoners werden dus niet door hun goden gered. 13En ook de koningen van de steden Hamat, Arpad, Sefarwaïm, Hena en Iwwa zijn niet door hun goden gered.'
=Hizkia leest de brief van Sanherib
14Koning Hizkia las de brief die de boodschappers van Sanherib aan hem gaven. Daarna ging hij naar de tempel van de Heer, en legde de brief neer bij het altaar. 15Toen begon Hizkia te bidden. Hij zei: 16'Heer, machtige God, God van Israël! U zit op een troon die door engelen gedragen wordt. U alleen bent de God van alle koninkrijken op aarde. U hebt de hemel en de aarde gemaakt. 17Luister naar mij, Heer. Kijk wat er met ons gebeurt! En hoor wat koning Sanherib allemaal over u zegt! Hij beledigt u, de levende God.
18Heer, wat Sanherib gezegd heeft, dat is waar. De koningen van Assyrië hebben alle landen verwoest. 19En zij hebben ook de goden van die landen vernietigd. Maar dat waren geen echte goden. Het waren alleen maar beelden van hout en steen, die de mensen zelf gemaakt hadden.
20Maar u bent onze Heer, u bent onze God! Daarom vraag ik u om ons te beschermen tegen de koning van Assyrië. Heer, red ons! Want dan zullen alle volken op aarde weten dat u de enige God bent.'
=God heeft een bericht voor Sanherib
21-22Toen stuurde Jesaja, de zoon van Amos, het volgende bericht naar koning Hizkia: 'De Heer, de God van Israël, heeft naar uw gebed geluisterd. Hoor wat de Heer nu zegt tegen Sanherib, de koning van Assyrië: 'Sanherib, de inwoners van Jeruzalem hebben helemaal geen respect voor jou. Ze lachen je uit. 23Weet je niet wie ik ben? Ik ben de heilige God van Israël! En jij hebt mij belachelijk gemaakt, jij hebt mij beledigd!
24Je hebt je dienaren gestuurd om mij te beledigen. Je hebt gezegd: 'Ik ben machtiger dan iedereen. Ik kom met mijn paarden en wagens op de hoogste toppen van de Libanon-bergen. En daar hak ik de hoogste en sterkste bomen om. Ik kom op de hoogste toppen en in de donkerste bossen. 25Ik kan overal water uit de grond halen. En ik kan ook alle rivieren in Egypte laten opdrogen.'
26Maar Sanherib, ik ben de Heer! Ik heb jou dat allemaal laten doen! Dat had ik lang geleden al besloten. En nu heb ik het allemaal laten gebeuren. Sterke steden zijn door jou volledig verwoest. 27Alle inwoners van die steden zijn machteloos en bang. En ze schamen zich dat ze zo zwak zijn. Ze zijn net zo zwak als jonge plantjes op een akker, die doodgaan door de hete zon.
28Maar ik ken jou, Sanherib. Ik weet wat je zegt en ik zie alles wat je doet. Ik weet hoe je tegen mij tekeergaat. 29Ik weet hoe je tegen mij schreeuwt, en ik weet hoe geweldig je jezelf vindt. Maar ik zal zorgen dat je daarmee stopt. Ik zal je dwingen om te doen wat ik wil. Je zult weer teruggaan langs dezelfde weg als waarlangs je gekomen bent.'
=God belooft dat het volk zal groeien
30En Hizkia, dit zegt de Heer tegen u: 'De komende twee jaar zul je weinig te eten hebben. Want dan zal er maar weinig groeien, en wat er groeit is vooral onkruid. Maar in het derde jaar kun je zaaien en oogsten. Dan zullen er wijngaarden geplant worden en kunnen jullie druiven eten.
31Hizkia, er is nog maar een klein deel van je volk in leven. Maar je volk zal snel gaan groeien, net als een plant met sterke wortels. 32Want je volk zal zich vanuit Jeruzalem en vanaf de berg Sion verspreiden over het hele land. Ik, de machtige Heer, zal zorgen dat dat gebeurt.'
=Sanherib zal Jeruzalem niet veroveren
33En dit zegt de Heer over Sanherib, de koning van Assyrië: 'Sanherib zal Jeruzalem niet binnengaan, en hij zal ook geen pijlen over de stadsmuur schieten. Nee, Sanherib zal de stad niet kunnen aanvallen. 34Hij zal weer teruggaan langs dezelfde weg als waarlangs hij gekomen is. Hij zal de stad niet binnenkomen.
35Want ik zal de stad beschermen en ik zal haar inwoners bevrijden. Dat doe ik voor mijzelf en ook voor mijn dienaar David.''
=Sanherib gaat terug naar Nineve
36Toen kwam er een engel van de Heer. De engel doodde 185.000 soldaten in het legerkamp van de Assyriërs. De volgende ochtend lagen er overal dode soldaten. 37Toen maakte koning Sanherib een eind aan de aanval. Hij ging met zijn leger terug naar zijn land, naar de stad Nineve.
38In Nineve ging Sanherib naar de tempel van zijn god Nisroch. Maar toen hij voor die god knielde, werd hij vermoord door twee van zijn zonen, Adrammelech en Sareser. Zij konden ontsnappen en vluchtten naar het land Ararat. Toen werd Esarhaddon, een andere zoon van Sanherib, de nieuwe koning van Assyrië.
=De genezing van Hizkia
=Koning Hizkia wordt ziek
#38
1In die tijd werd koning Hizkia ernstig ziek. De profeet Jesaja, de zoon van Amos, ging naar hem toe en zei: 'De Heer zegt dat u zult sterven. U zult niet meer beter worden. Regel alvast wat er na uw dood moet gebeuren.'
2Toen draaide Hizkia zijn gezicht naar de muur en hij bad tot de Heer. 3Hij zei: 'Heer, denk toch aan mij. Ik heb altijd goed en eerlijk geleefd, en ik heb steeds gedaan wat u wilde.' En Hizkia huilde van verdriet.
=Hizkia mag nog vijftien jaar leven
4-5De Heer stuurde Jesaja opnieuw naar Hizkia, met dit bericht: 'Hizkia, ik ben de Heer, de God van je voorvader David. Ik heb je gebed gehoord en ik heb je tranen gezien. Ik geef je daarom nog vijftien jaar te leven. 6Nu heeft de koning van Assyrië nog de macht over Jeruzalem. Maar ik zal jou en alle inwoners bevrijden. En ik zal de stad beschermen.'
7Jesaja zei ook nog: 'De Heer zal laten zien dat hij zich aan zijn belofte houdt. Hij zal u een teken geven. 8U kent de zonnewijzer van koning Achaz. De schaduw op die zonnewijzer zal niet vooruit gaan, maar achteruit.' En zo gebeurde het.
=Hizkia bidt tot God
9Toen Hizkia zo ziek was en toch weer beter werd, schreef hij dit gebed op:
10'Ik dacht dat ik te jong zou sterven.
Ik dacht dat ik dood zou gaan
in het midden van mijn leven.
11Heer, ik dacht:
Ik zal u niet meer zien.
En ook de mensen, hier op aarde,
zal ik niet meer zien.
12Ik had me al voorbereid op mijn dood.
Ik dacht: Mijn leven is voorbij,
u breekt mijn leven af,
zoals een herder zijn tent afbreekt.
Heer, dag en nacht bracht u mij dichter bij de dood.
13Ik schreeuwde om hulp,
ik schreeuwde tot vroeg in de ochtend.
Want u viel mij aan als een leeuw,
al mijn botten leken gebroken.
Heer, dag en nacht bracht u mij dichter bij de dood.
14Ik piepte als een bange zwaluw,
ik zuchtte als een duif.
Mijn ogen waren moe,
maar ik keek omhoog en riep:
'Heer, ik ben doodsbang. Help mij toch!'
15Meer kon ik niet zeggen. Ik dacht:
De rest van mijn leven moet ik lijden.
Want wat u zegt, dat zal gebeuren.
16Heer, maar toch laat u mij weer leven!
Ja, u geeft mij weer kracht,
u maakt mij weer beter.
17Nu ben ik niet meer somber,
nu ben ik gelukkig.
Door u lig ik niet in het graf.
Al mijn schuld hebt u weggenomen.
18In het land van de dood kan niemand voor u zingen.
Mensen die dood zijn, kunnen niet op u vertrouwen.
19Maar de mensen die leven,
zij kunnen voor u zingen.
Zij kunnen u danken,
zoals ik u vandaag dank.
Ouders vertellen hun kinderen hoe trouw u bent!
20De Heer heeft mij geholpen.
Laten we muziek maken in zijn tempel,
alle dagen van ons leven!'
=Hizkia wordt weer beter
21Jesaja had tegen de dienaren van koning Hizkia gezegd dat ze zijn wonden moesten verzorgen. Ze moesten er gedroogde vijgen op leggen. Toen ze dat gedaan hadden, voelde Hizkia zich weer beter. 22En hij vroeg aan Jesaja: 'Krijg ik een teken van de Heer als ik weer naar de tempel mag gaan?'
=Hizkia ontvangt mannen uit Babylonië
#39
1De koning van Babylonië heette Merodach-Baladan. Hij had gehoord dat Hizkia ziek was geweest en weer beter was geworden. Daarom stuurde hij boodschappers naar hem toe met brieven en een geschenk.
2Hizkia ontving de boodschappers hartelijk. Hij liet hun zien wat er allemaal in zijn schatkamers lag: zilver, goud, parfums en geurige olie. Hij liet ook zijn voorraad wapens zien, en alles wat hij verder in zijn paleis bewaarde. Hij liet de boodschappers overal kijken, niet alleen in zijn paleis, maar in het hele land.
=Jesaja vraagt wie die mannen zijn
3Korte tijd later ging Jesaja naar koning Hizkia en vroeg: 'Wat hebben die mannen tegen u gezegd? Waar komen ze vandaan?' Hizkia zei: 'Ze komen uit een ver land, helemaal uit Babylonië.' 4En Jesaja vroeg: 'Wat hebben ze in uw paleis allemaal bekeken?' 'Ze hebben alles gezien wat er in het paleis is,' zei Hizkia. 'Ik heb alles laten zien.'
5-6Toen zei Jesaja tegen Hizkia: 'Luister. Er komt een tijd dat alles uit uw paleis weggehaald zal worden. Alles wat uw voorouders verzameld hebben, wordt dan naar Babylonië gebracht. Er blijft helemaal niets over. Dat heeft de machtige Heer zelf gezegd. 7En de Babyloniërs zullen ook een paar van uw zonen meenemen. Die moeten dan werken in het paleis van de koning van Babylonië.'
8Hizkia dacht: Zolang ik leef, zal er hier nog rust en vrede zijn. Daarom zei hij tegen Jesaja: 'Het is goed wat de Heer gezegd heeft.'
=Goed nieuws voor Jeruzalem
=Gods volk wordt niet meer onderdrukt
#40
1God zegt: 'Ga mijn volk troosten, ga het troosten. 2Zeg tegen de inwoners van Jeruzalem dat ze de moed niet mogen opgeven. Vertel hun dat ze niet langer onderdrukt worden. Ik, de Heer, zal hen niet langer straffen voor hun fouten. Ik heb hen nu genoeg gestraft.'
=Jesaja hoort een stem
3Ik hoor een stem die roept: 'Maak in de woestijn een weg voor de Heer. Maak de weg vrij voor onze God. 4Maak de bergen minder hoog en de dalen minder diep. Maak het land vlak, en zorg dat de rotsen verdwijnen. 5Want de machtige Heer zal komen. Alle mensen zullen hem zien. Dat heeft hij zelf beloofd!'
6Ik hoor nog een stem, die zegt: 'Jij moet dit bekendmaken!' 'Wat moet ik bekendmaken?' vraag ik. En de stem antwoordt: 'Je moet zeggen dat de mensen zo zwak zijn als bloemen in het gras. 7-8Als de Heer met zijn adem over het gras blaast, dan verdroogt het, en de bloemen gaan dood. Gras verdroogt, bloemen gaan dood, en de mensen zullen sterven. Maar de woorden van onze God verliezen nooit hun kracht.'
=God brengt zijn volk terug
9Inwoners van Jeruzalem, maak het goede nieuws bekend! Klim een hoge berg op, zodat iedereen jullie kan horen. Aarzel niet, maar laat je stem duidelijk horen. Roep naar alle steden van Juda: 'Jullie God is er!'
10Kijk, daar is hij. God, de machtige Heer, komt eraan. Hij zal zijn macht laten zien, hij komt om te heersen. En hij heeft zijn volk bij zich. Hij heeft hen bevrijd, ze zijn van hem.
11God brengt zijn volk weer terug naar hun land, en hij zorgt goed voor hen. Net als een herder die zorgt voor zijn kudde. Een herder brengt zijn schapen bij elkaar en draagt de lammetjes in zijn armen. Zo brengt hij zijn kudde rustig naar een veilig gebied.
=God is met niemand te vergelijken
=God hoeft niemand om raad te vragen
12Niemand kan al het water van de zee in zijn hand nemen. Niemand kan meten hoe groot de hemel is. Niemand weet hoeveel zand er op de aarde is. En niemand kan bergen op een weegschaal wegen. Niemand, behalve God!
13Niemand kent Gods plannen. Niemand heeft hem raad gegeven. 14God hoeft niemand om raad te vragen, en niemand hoeft hem iets uit te leggen. Niemand kan hem leren wat wijsheid is, en niemand kan hem vertellen wat rechtvaardig is.
=De volken betekenen niets voor God
15-17De volken betekenen niets voor God. Ze zijn net zo onbelangrijk als een druppel in een emmer water, of als een stofje op een weegschaal. De eilanden betekenen voor hem niet meer dan een paar korrels zand.
De mensen kunnen God nooit genoeg offers brengen. Zelfs op de Libanon-bergen zijn te weinig bomen en dieren voor zo veel offers.18Je kunt God met niemand vergelijken. Er is niets dat op hem lijkt. 19Een godenbeeld lijkt niet op hem, want zo'n beeld wordt door mensen gemaakt. Een smid maakt het van metaal en bedekt het met een laagje goud of zilver. 20Ook een beeld op een bergtop kan niet op God lijken. Want dat is gewoon een stuk hout. Een timmerman heeft het gemaakt van stevig hout, zodat het niet omvalt.
=God is met niemand te vergelijken
21Inwoners van Jeruzalem, weten jullie dan niet hoe God is? Hebben jullie het niet gehoord? Dat is jullie toch al lang geleden verteld! Dat was al duidelijk toen de aarde gemaakt werd! 22De troon van God staat boven de aarde. God woont in de hemel, ver boven de aarde. Hij heeft de hemel gemaakt als een tent waarin hij kan wonen. Daar staat zijn troon. En vanaf die troon ziet hij de mensen, zo klein als sprinkhanen.
23Koningen en leiders betekenen niets voor God. Ze hebben geen enkele macht. 24Ze zijn zomaar weer verdwenen. Als de ene koning net op de troon zit, wordt hij alweer vervangen door de volgende.
25Je kunt de heilige God met niemand vergelijken. Hij is aan niemand gelijk. 26Kijk maar eens omhoog. Wie heeft al die sterren gemaakt? God zelf! Hij laat alle sterren aan de hemel verschijnen. Hij roept ze één voor één bij hun naam. Er ontbreekt niet één ster.
=God geeft mensen kracht
27Volk van Israël, jullie zeggen: 'De Heer let niet op ons, hij ziet niet dat we slecht behandeld worden.' Maar waarom zeggen jullie dat? 28Jullie weten toch dat de Heer voor altijd regeert?
Hij heeft de hele aarde gemaakt. Hij wordt nooit moe, hij blijft altijd sterk. Niemand is zo wijs als hij.29Aan mensen die moe zijn, geeft hij kracht. Mensen die zwak zijn, maakt hij weer sterk.
30Sterke soldaten kunnen moe worden en struikelen. Zelfs dappere helden kunnen in elkaar zakken. 31Maar mensen die op de Heer vertrouwen, krijgen nieuwe kracht. Zij lopen zonder moe te worden. Zij rennen zonder te struikelen. Ze zijn zo sterk als een adelaar, die vertrouwt op zijn krachtige vleugels.
=God bepaalt wat er gebeurt
#41
1God zegt: 'Volken van de wereld, wees stil en luister naar mij! Kom hierheen en luister. Jullie moeten goed nadenken voordat je iets zegt. We moeten samen overleggen en zien wie er gelijk heeft.
2Wie heeft er een koning laten komen uit het oosten? En wie heeft die koning zo veel macht gegeven? Dat ben ik! Ik heb ervoor gezorgd dat hij macht heeft over andere volken en hun koningen. Zijn leger jaagt ze allemaal weg, ze verdwijnen als stof dat wegwaait in de wind. 3Want die koning en zijn leger zijn enorm snel. Niemand houdt ze tegen.
4Wie heeft dat allemaal laten gebeuren? Dat ben ik, de Heer! En wie bepaalt steeds wat er gaat gebeuren? Dat ben ik! Ik was er al in het begin, en ik zal er ook aan het einde zijn.'
=De volken van de wereld zijn bang
5De volken van de wereld schrikken als ze die nieuwe koning zien komen. Ze zijn heel bang. 6Ze komen bij elkaar en ze willen elkaar helpen. Ze zeggen tegen elkaar: 'We moeten sterk zijn!'
7Ze zoeken hulp bij hun goden. Ze maken een beeld en bedekken het met een laagje goud. Ze bekijken het beeld en zeggen tegen elkaar: 'Dat hebben we goed gedaan!' Dan zetten ze het beeld stevig vast, zodat het niet omvalt.
=Israël is Gods dienaar
=God heeft Israël uitgekozen
8God zegt tegen zijn volk: 'Israël, jij bent mijn dienaar. Ik heb jou uitgekozen. Je stamt af van mijn vriend Abraham. 9Ik heb je geroepen, ik heb je weggehaald uit verre landen. Volk van Israël, jij bent mijn dienaar. Ik heb jou uitgekozen, ik heb je nooit in de steek gelaten.
10Je hoeft niet bang te zijn, want ik ben bij je. Je hoeft geen angst te hebben, want ik ben jouw God. Ik zal je helpen, ik zal je sterk maken. Met mijn hulp zul je de vijanden overwinnen.
11Alle vijanden die jou haten, zullen spijt krijgen. Al je tegenstanders zullen diep vernederd worden, al je vijanden zullen verdwijnen. 12Je kunt ze wel gaan zoeken, maar je vindt ze niet meer. Want er blijft niets van hen over. Er blijft helemaal niets over van de vijanden die tegen je gevochten hebben.
=God helpt het kleine volk van Israël
13Ik ben de Heer, je God. Ik houd je vast, en ik zeg: Israël, je hoeft niet bang te zijn. Ik zal je helpen. 14Ook al ben je maar klein, je hoeft niet bang te zijn. Ik zal je helpen. Ik, de heilige God van Israël, zal je bevrijden.
15Ik zal ervoor zorgen dat jij je vijanden verslaat. Ook al zijn ze sterk en machtig, jij zult ze overwinnen. 16Je zult je vijanden wegjagen. Ze zullen verdwijnen als stof dat wegwaait in de wind.
Als dat gebeurt, zul je juichen en zingen voor mij, de heilige God van Israël.'17De Heer zegt: 'De arme mensen van mijn volk zoeken overal naar water, maar ze vinden het niet. Ze hebben zo'n dorst dat ze geen kracht meer hebben. Maar ik, de God van Israël, zal hen helpen. Ik laat hen niet in de steek.
18Uit kale heuvels zal ik rivieren laten stromen. En in het dal laat ik waterbronnen ontstaan. Ik zal zorgen dat er meren komen in de woestijn. En dat er water omhoogkomt uit de droge grond. 19Ik zorg voor bomen en planten in de woestijn, ze zullen groeien en bloeien.
20Alle mensen zullen het zien. En ze zullen weten dat ik, de Heer, dat allemaal gedaan heb. Ze zullen begrijpen dat ik, de heilige God van Israël, dat allemaal gemaakt heb.'
=De goden kunnen helemaal niets
21De Heer, de koning van Israël, zegt: 'Goden van de volken, kom hierheen en bewijs dat jullie gelijk hebben. 22Kom dichterbij, en vertel mij en mijn volk wat er zal gebeuren. Vertel ook maar wat er vroeger gebeurd is. Misschien kunnen ik en mijn volk er iets van leren. 23Als jullie iets over de toekomst kunnen vertellen, dan weten we dat jullie echte goden zijn. Doe iets, iets goeds of iets slechts. Doe iets waarvan we onder de indruk zijn.
24Maar nee, jullie kunnen helemaal niets. Jullie hebben geen enkele macht. Het is verschrikkelijk als mensen op jullie vertrouwen.'
=Alleen God bepaalt de toekomst
25God zegt tegen de goden: 'Vanuit het oosten, waar de zon opkomt, liet ik een koning komen. Die koning heeft laten zien hoe machtig ik ben. Hij heeft veel volken verslagen, en hun leiders heeft hij gedood.
26Hebben jullie dat lang geleden al voorspeld? Hebben jullie gezegd dat die koning zou komen? Kunnen de mensen nu zeggen: 'Ja, de goden hadden gelijk'? Nee! Niemand van jullie heeft voorspeld dat die koning zou komen. Niemand van jullie heeft mij en mijn volk iets verteld. Jullie lieten niets van je horen!
27Ik was de eerste die het in Jeruzalem bekendmaakte. Ik stuurde een boodschapper naar de stad die zei: 'Let op, de koning komt eraan!'
28Goden, ik kijk naar jullie. Maar niemand van jullie kan mij en mijn volk raad geven. Niemand kan mijn vragen beantwoorden. 29Jullie kunnen niets, jullie hebben geen enkele macht. Jullie zijn maar beelden die helemaal niets betekenen.'
=Gods dienaar is eerlijk
#42
1God zegt: 'Volken van de wereld, kijk! Dit is mijn dienaar, hem zal ik steunen. Hij is de dienaar die ik uitgekozen heb. Mijn liefde voor hem is groot, aan hem heb ik mijn geest gegeven. Hij zal alle volken leren om goed en eerlijk te zijn.
2Mijn dienaar schreeuwt niet, hij gaat niet roepend de straat op. 3Zwakke mensen zal hij niet nog zwakker maken. Mensen zonder kracht zal hij niet kapotmaken. Hij zal zorgen dat iedereen eerlijk behandeld wordt. 4Hij zal niet aarzelen. Hij gaat door met zijn werk totdat er overal op aarde eerlijke rechters zijn.
Alle volken verlangen naar de lessen en regels van mijn dienaar.'5-9God, de Heer, zegt tegen zijn volk: 'Israël, ik heb jou geroepen, jij moet mijn opdracht uitvoeren. Ik zal je helpen en beschermen. Ik zal zorgen dat jij de mensen vrede brengt. Ik maak jou een redder voor alle volken. Jij zult alles veranderen. Blinde mensen zullen weer zien, gevangenen zullen uit het donker bevrijd worden.
Ik ben de Heer, dat is mijn naam. Ik deel mijn macht met niemand. Ik wil niet dat andere goden ook vereerd worden. Alles wat ik vroeger over de toekomst zei, dat is gebeurd. En nu vertel ik iets nieuws over de toekomst. Ik vertel het je nu al, voordat het begint.'
Dat zegt God, de Heer, die de hemel en de aarde gemaakt heeft. Hij heeft de hemel als een koepel boven de aarde gemaakt. En hij heeft alles gemaakt wat op de aarde groeit. Hij heeft de mensen op aarde adem gegeven om te kunnen leven.10Volken op aarde, zing een nieuw lied voor de Heer. Juich voor de Heer, overal op aarde! Alle mensen op aarde moeten voor hem zingen. Zing voor de Heer, iedereen die woont op de eilanden of aan de kust. Juich, zeemannen, en alles wat leeft in de zee!
11Zing, inwoners van de steden en de dorpen. Juich, jullie die in de woestijn of tussen de rotsen wonen. Roep vanaf de hoogste bergen. 12Juich voor de Heer! Vertel overal op aarde hoe machtig hij is.
=De Heer zal zijn vijanden verslaan
13De Heer zal strijden als een held. Hij gaat op weg met zijn legers, en hij geeft bevel om de vijanden te verslaan. Hij laat trompetten klinken, hij schreeuwt: 'Val aan!' En dapper verslaat hij zijn vijanden.
=De Heer zal Israël bevrijden
=De Heer zal niet langer zwijgen
14De Heer zegt: 'Ik heb al heel lang niets gezegd. Ik zweeg, ik hield me in. Maar nu schreeuw ik! Ik schreeuw het uit als een vrouw die een kind krijgt.
15-16Er zal niets meer groeien op de bergen en de heuvels. Rivieren laat ik verdwijnen, meren zullen opdrogen.
Zo zal ik voor mijn volk een weg maken. Ze weten niet waar ze heen moeten, maar ik zal hun de weg wijzen. Ik zal met hen meegaan over onbekende paden. Overal waar het donker is, zal ik zorgen voor licht. En als een pad te steil is, zal ik het vlak maken.
Dat zal ik allemaal doen!17En dan zullen de mensen zich schamen, omdat ze godenbeelden vereerden en daarop vertrouwden.'
=Israël lijkt wel doof en blind
18De Heer zegt tegen zijn volk: 'Israël, je lijkt wel doof. Luister toch eens goed! Je lijkt wel blind. Doe je ogen toch eens open! 19Niemand is zo doof en blind als jij, mijn dienaar Israël. Nee, niemand is zo doof als de dienaar die ik gestuurd heb. Niemand is zo blind als het volk dat ik gestraft heb. Niemand is zo blind als jij, mijn dienaar Israël. 20Je ogen zien veel, maar je onthoudt niets. Je oren zijn open, maar je hoort niets.'
=Israël wil niet luisteren
21De Heer wilde zijn volk iets leren. Hij wilde dat ze naar zijn wetten en lessen zouden luisteren. Dan zouden ze bevrijd kunnen worden.
22Maar zijn volk wilde niet luisteren. Nu zijn ze alles kwijt, hun land is leeggeroofd door hun vijanden. De Israëlieten zitten gevangen. Ze zijn door vijanden meegenomen en opgesloten. Maar niemand haalt hen terug, niemand wil hen bevrijden.
=Jesaja wil dat Israël nadenkt
23Volk van Israël, denk hier goed over na, en leer ervan! 24Wie heeft ervoor gezorgd dat jullie meegenomen werden? En dat de steden leeggeroofd zijn? Dat was de Heer. Dat deed hij omdat jullie je tegen hem verzet hadden. Jullie deden niet wat hij zei. Jullie wilden niet luisteren naar zijn lessen.
25De Heer was woedend, daarom heeft hij jullie gestraft. Er kwam oorlog en geweld, jullie werden bedreigd door vuur en vlammen. Maar jullie begrepen niet waarom. Jullie hebben er niets van geleerd.
=De Heer zal Israël redden
#43
1De Heer zegt tegen zijn volk: 'Israël, wees niet bang, ik zal je bevrijden. Want ik heb je gemaakt, ik heb je het leven gegeven. Ik heb jou je naam gegeven, jij bent van mij!
2Als je door water heen moet, zal ik bij je zijn. Als je rivieren oversteekt, zul je niet verdrinken. Als je door vuur loopt, zul je niet verbranden. De vlammen zullen je geen pijn doen. 3-4Want ik, de Heer, ben jouw God. Ik ben de heilige God van Israël, en ik zal je bevrijden.
Israël, jij bent heel belangrijk voor mij, je bent heel veel waard. Ik houd zo veel van je! Voor jou gaf ik Egypte, Nubië en Seba weg. Voor jou geef ik alles weg, alle mensen en alle volken van de wereld.5Wees niet bang, want ik zal bij je zijn. Ik haal je nakomelingen terug uit het oosten en uit het westen. 6Tegen het noorden zeg ik: 'Geef mijn volk terug.' Tegen het zuiden zeg ik: 'Laat mijn volk gaan!' Tegen alle verre landen zeg ik: 'Breng mijn volk weer terug. 7Breng de Israëlieten allemaal terug. Ze zijn naar mij genoemd. Ik heb hen gemaakt ter ere van mijzelf, ik heb hun het leven gegeven.''
=De Heer is de enige God
8De Heer zegt tegen zijn volk: 'Jullie moeten komen. Jullie zijn blind, ook al hebben jullie ogen. Jullie zijn doof, ook al hebben jullie oren. 9Ook de andere volken zijn gekomen, ze zijn er allemaal. Vraag die andere volken eens of hun goden de toekomst voorspeld hebben. Als ze zeggen van wel, kunnen ze dat dan ook bewijzen?
10Volk van Israël, jullie zijn het bewijs dat ik gelijk heb. Jullie zijn mijn dienaren. Ik heb jullie uitgekozen, omdat ik wil dat jullie mij kennen en me vertrouwen. Ik wil dat jullie zeggen: 'De Heer is de enige God. Er is nooit een andere god geweest en er zal nooit een andere god zijn.' 11Ik ben de Heer, ik alleen. Er is geen andere god die mensen kan bevrijden.
12Ik zei dat jullie bevrijd zouden worden. En ik heb jullie ook bevrijd! Jullie hebben het van mijzelf gehoord, en niet van een ander. Jullie zijn het bewijs dat ik echt God ben. 13En ik zal altijd jullie God zijn. Niemand kan mijn macht kleiner maken. En niemand kan tegenhouden wat ik van plan ben.'
=De Heer zal zijn volk bevrijden
14De Heer zegt tegen zijn volk Israël: 'Ik ben de heilige God, ik ben jullie bevrijder. Om jullie te redden, stuur ik een leger naar de stad Babel. Alle inwoners zullen vluchten. Ze zullen huilend wegvluchten met hun schepen.
15Ik ben de Heer, jullie heilige God. Ik heb jullie gemaakt, ik ben jullie koning. 16Ik ben de Heer, die voor jullie een pad door de zee maakte. 17Ik stuurde het leger van de Egyptenaren achter jullie aan, met hun paarden en wagens. Maar door mij vielen ze allemaal op de grond. Ze stonden niet meer op. Het hele leger verdween, als een kaars die opbrandt.
18Maar denk niet alleen aan wat er gebeurd is. Kijk niet alleen terug naar het verleden. 19Want ik ga iets nieuws doen. Het is zelfs al begonnen, heb je het niet gemerkt?
Ik maak een weg door de woestijn, en ik laat er rivieren stromen.20De dieren in de woestijn zullen mij eren, omdat ik voor water zorg. En ook jullie zullen water kunnen drinken. Want jullie zijn het volk dat ik uitgekozen heb. 21Jullie zijn het volk dat ik gemaakt heb. En jullie zullen aan iedereen vertellen hoe machtig ik ben.'
=De Heer is teleurgesteld in zijn volk
22De Heer zegt: 'Volk van Israël, jullie hebben niet tot mij gebeden! Jullie hebben helemaal geen moeite voor mij gedaan. 23-24Jullie hebben wel schapen geofferd, maar niet aan mij. Jullie hebben wel dure kruiden gekocht, maar niet voor mij. Jullie hebben je beste dieren niet aan mij geofferd.
Trouwens, ik heb jullie helemaal niet gevraagd om offers te brengen of wierook te branden. Ik heb het jullie dus niet moeilijk gemaakt. Maar jullie hebben het mij wel moeilijk gemaakt. Want jullie hebben veel verkeerde dingen gedaan!'25De Heer zegt: 'Volk van Israël, ik zal jullie zonden vergeven en vergeten. Maar dat doe ik niet voor jullie. Nee, ik doe het alleen voor mijzelf.
26Als jullie vinden dat ik iets fout gedaan heb, bewijs dat dan maar! We zullen zien wie er gelijk heeft. 27Jullie voorvader Jakob had al gezondigd. En jullie leiders hebben zich steeds tegen mij verzet. 28Daarom is Israël verwoest. Daarom mogen de priesters niet langer in mijn tempel werken. En daarom lachen de vijanden jullie uit.'
=De Heer zal Israël redden
#44
1-2De Heer zegt tegen zijn volk: 'Israël, luister! Jij bent mijn dienaar. Ik heb jou uitgekozen. Ik heb je gemaakt. Ik heb je het leven gegeven, nog voordat je geboren was. Ik help je altijd. Want jij bent mijn dienaar, jou heb ik uitgekozen.
Israël, je hoeft niet bang te zijn.3Want dit ga ik doen: ik zal weer rivieren laten stromen door het droge land. En zoals ik water geef aan het droge land, zo zal ik mijn geest geven aan je nakomelingen. Ik zal hun een gelukkig leven geven. 4Door mijn geest zal het goed gaan met je nakomelingen. Net zoals planten goed groeien als het regent. En net zoals bomen goed groeien als ze langs het water staan.
5Veel mensen zullen zeggen: 'Ik hoor bij de Heer.' Of: 'Ik ben van de Heer.' Iedereen wil bij het volk van Israël horen.'
=Er zijn geen andere goden
=Er is niemand zoals de Heer
6De machtige Heer zegt: 'Volk van Israël, ik ben jullie koning. Ik heb jullie bevrijd. Ik ben de eerste en ik ben de laatste. Er is geen andere god.
7Is er een god zoals ik? Laat hij dat dan bewijzen. Kan hij vertellen wat er gebeurd is, vanaf de schepping tot nu? En kan hij ook zeggen wat er in de toekomst gaat gebeuren?
8Volk van Israël, jullie hoeven niet bang te zijn. Want er is geen andere god! Ik ken geen god die zo machtig en trouw is als ik. Ik ben de enige. Dat heb ik jullie al vanaf het begin gezegd, ik heb het jullie steeds verteld. Jullie hebben het zelf gehoord.'
=De afgoden kunnen niets
9De Heer zegt: 'Volk van Israël! Mensen die godenbeelden maken, zijn niets waard. Want die beelden kunnen niemand helpen. Als je de mensen vraagt wat hun goden gedaan hebben, dan weten ze geen antwoord en zullen ze zich schamen. 10Maar als die goden niets kunnen, waarom maken mensen er dan beelden van? 11Je kunt geen hulp verwachten van beelden die door mensen gemaakt zijn. Als de mensen bij elkaar komen om die beelden te vereren, zullen ze schrikken. Want dan merken ze dat er niets gebeurt. Ze zullen teleurgesteld zijn.'
=Een beeld is van ijzer of hout
12Een smid gebruikt gereedschap om een beeld te maken. Eerst smelt hij ijzer in het vuur. Daarna slaat hij met een hamer het ijzer in de goede vorm. Zijn sterke armen hebben veel kracht. Maar als hij niet eet en niet drinkt, dan heeft hij geen kracht meer en wordt hij moe.
13Ook een timmerman gebruikt gereedschap om een beeld te maken. Daarmee meet hij het hout en tekent hij heel precies de vorm. Dan hakt hij het beeld uit het hout. Hij geeft het beeld de vorm van een mens. Hij maakt een prachtig beeld dat iemand in zijn huis kan zetten.
14Maar om aan hout te komen, moet de timmerman eerst een paar bomen planten. De bomen zullen groeien door de regen. Als ze groot genoeg zijn, hakt de timmerman ze om. 15Een deel van het hout gebruikt hij voor de oven. Zo houdt hij zich warm en bakt hij zijn brood. Met de rest van het hout maakt hij een godenbeeld, waarvoor hij knielt.
16De helft van het hout gebruikt hij dus om een vuur te maken. Dan kan hij vlees roosteren en daarvan eten zo veel hij wil. En dan geniet hij van de warmte en zegt: 'Ha, wat is het lekker warm. Ik voel de hitte.' 17Met de andere helft van het hout maakt hij een godenbeeld, waarvoor hij knielt. En dan bidt hij tot dat beeld en zegt: 'Red mij, want u bent mijn god!'
=De mensen knielen voor een stuk hout
18De mensen begrijpen het niet. Hun ogen lijken wel dichtgeplakt, ze zien niets en ze begrijpen niets. 19Het dringt niet tot hen door wat er gebeurt. Ze snappen het niet. Ze begrijpen niet dat ze een beeld hebben gemaakt van hout! Met zulk hout maken ze ook een vuur om brood op te bakken en om vlees op te roosteren. Ze knielen dus voor een gewoon stuk hout!
20De mensen vertrouwen op iets waar ze niets aan hebben. Ze laten zich bedriegen. En het loopt verkeerd met hen af. Ze begrijpen niet dat ze zichzelf voor de gek houden met zo'n houten beeld.
=Israël moet terugkomen bij de Heer
21De Heer zegt tegen zijn volk: 'Israël, jij bent mijn dienaar. Onthoud dat goed! Ik heb je gemaakt, je bent van mij. Ik zal jou nooit vergeten. 22Ik heb je al je misdaden vergeven. Ze zijn verdwenen, zoals de wolken verdwijnen door de zon. Israël, kom bij mij terug. Ik zal je bevrijden.'
23Iedereen moet juichen, want de Heer zal zijn volk bevrijden. Juich allemaal! Alles in de hemel moet juichen, en alles diep in de aarde moet juichen. En ook de bergen en de bossen, ja, alle bomen! De Heer zal Israël bevrijden. Zo laat hij zien hoe machtig hij is.
=De Heer kiest koning Cyrus uit
=De Heer zal zijn volk bevrijden
24De Heer zegt tegen zijn volk: 'Israël, ik zal je bevrijden. Want ik heb je gemaakt. Ik heb je het leven gegeven, nog voordat je geboren was. Ik, de Heer, heb alles gemaakt. Ik alleen heb de aarde gemaakt. En ik heb ook de hemel gemaakt, als een koepel boven de aarde.
25Priesters en waarzeggers zeggen van alles over de toekomst. Maar ik zorg ervoor dat hun voorspellingen niet uitkomen. Iedereen zal zien dat hun uitspraken belachelijk zijn.
26Maar alles wat mijn dienaren zeggen, is waar. Alles wat mijn profeten voorspeld hebben, zal echt gebeuren. Ik zal weer mensen laten wonen in Jeruzalem. De steden van Juda zullen weer opgebouwd worden. Ja, alle steden die verwoest waren, zullen weer opgebouwd worden. Daar zal ik voor zorgen. 27Want ik ben de Heer. Ik kan de diepste zee laten opdrogen, ik kan al het water uit de rivieren laten verdwijnen.
28Ik zeg tegen koning Cyrus: 'Jij zult mijn volk leiden. Jij zult mijn plannen uitvoeren.' Cyrus zal ervoor zorgen dat Jeruzalem weer opgebouwd wordt. En dat er in die stad een nieuwe tempel komt.'
=De Heer heeft koning Cyrus uitgekozen
#45
1De Heer zegt: 'Koning Cyrus, jou heb ik uitgekozen. Ik zal je beschermen. Met mijn hulp zul je heersen over andere volken. De koningen van die volken zullen hun wapens bij je inleveren. Jij zult elke stad kunnen binnengaan, geen enkele poort blijft voor jou gesloten.
2Ik zal voor je uit gaan. Ik zal de muren van de stad Babel afbreken. Ik zal de bronzen deuren kapotslaan, ik zal de ijzeren kettingen breken. 3-4Zo kom je op de donkerste plaatsen, waar je verborgen schatten zult vinden.
Dan zul je begrijpen dat ik de Heer ben, de God van Israël. Cyrus, ik heb je geroepen. Je kende mij niet, en toch heb ik jou belangrijk gemaakt. Dat deed ik voor het volk dat ik uitgekozen heb, voor mijn dienaar Israël.5Ik ben de Heer, er is geen andere god. Je kende mij niet, en toch heb ik van jou een machtige koning gemaakt.
6Door jou zal iedereen op aarde, van het oosten tot het westen, weten dat ik de enige God ben. Ik ben de Heer, er is geen andere god. 7Ik laat het licht worden, maar ik laat het ook donker worden. Ik zorg voor vrede, maar ook voor het kwaad. Ik ben de Heer, ik doe al die dingen.'
=De Heer heeft alles gemaakt
8De Heer zegt: 'Ik heb alles gemaakt. Ik heb de hemel en de aarde gemaakt. Uit de hemel laat ik regen vallen op de aarde, zodat er planten kunnen groeien. En de mensen op aarde zal ik bevrijden, zij zullen gered worden. Alles zal goed en mooi worden.
9Ik heb ook de mensen gemaakt. De mensen kunnen daarom geen kritiek op mij hebben. Klei zegt toch ook niet tegen de pottenbakker: 'Wat maak jij eigenlijk?' Of: 'Dat vind ik niet mooi!' 10Niemand zegt tegen zijn ouders: 'Kijk eens wat jullie op de wereld gezet hebben. Ik ben helemaal niets waard!'
11Ik ben de Heer, de heilige God, die het volk van Israël gemaakt heeft. Hebben jullie soms kritiek op mij? Willen jullie mij vertellen wat ik met mijn eigen volk moet doen?
12Ik heb de aarde gemaakt. Ik heb de mensen op aarde gemaakt. Ik heb de hemel als een koepel boven de aarde gezet. En ik heb alle sterren aan de hemel geplaatst.'
=Cyrus moet het volk bevrijden
13-14De machtige Heer zegt: 'Ik heb alles gemaakt. En ik laat koning Cyrus komen. Ik zal de weg voor hem vrijmaken. Cyrus moet mijn plannen uitvoeren, hij zal mijn stad weer opbouwen. Hij zal de Israëlieten die gevangen zitten, weer vrijlaten. En hij vraagt daarvoor geen geld of geschenken.'
Volk van Israël, het volgende zal gebeuren. De Egyptenaren, de Nubiërs en ook die lange Sabeeërs zullen naar jullie toe komen. Ze zullen met jullie vluchtelingen meekomen en jullie gevangenen zijn. Ze zullen hun kostbare schatten meebrengen en aan jullie geven. Ze zullen voor jullie buigen en zeggen: 'Jullie hebben gelijk. Jullie God is de enige. Er is geen andere god, niet één.15Je kunt niet altijd zien wat de God van Israël doet. Maar hij is de enige God die zijn volk bevrijdt.'
16En dan worden de makers van godenbeelden vernederd. Zij zullen zich schamen. 17Maar jullie worden niet vernederd, het volk van Israël hoeft zich nooit te schamen. Want jullie worden door de Heer bevrijd, voor altijd.
=Er is geen andere god
18De Heer is God! Hij heeft de hemel en de aarde gemaakt. Hij heeft de aarde stevig vastgezet. Hij heeft de aarde niet leeg en verlaten gemaakt. Nee, hij heeft haar gemaakt om op te wonen.
De Heer zegt: 'Ik ben de Heer, er is geen andere god.19Ik heb niet gesproken op een plek die verborgen is. De nakomelingen van Jakob hoeven mij niet te zoeken in een leeg en verlaten gebied. Nee, iedereen kan mijn woorden horen. Ze zullen echt gebeuren. Want ik ben de Heer, ik ben goed en betrouwbaar.'
=Volken, kom terug bij de Heer
20De Heer zegt: 'Kom hierheen, volken van de aarde. Alle volken moeten dichterbij komen. Ik zeg tegen jullie: Wie met een godenbeeld rondloopt, heeft geen verstand. Waarom zou je bidden tot een god die niet kan redden?
21Volken, kom hierheen en overleg met elkaar. Vertel me: wie heeft al lang geleden voorspeld wat er nu gebeurt? Dat ben ik, de Heer. Ik ben de enige God. Er is geen andere god die rechtvaardig is. Alleen ik kan mensen bevrijden.
22Volken, kom bij me, laat je redden! Dat zeg ik tegen iedereen op aarde. Ik ben God, er is geen andere god.
23Ik heb mijzelf plechtig beloofd: Alles wat ik zeg, zal ik ook doen. Ik zeg alleen dingen die waar zijn. Alle mensen zullen voor mij knielen en zeggen: 24'Alleen de Heer is echt goed en betrouwbaar.' En iedereen die tegen mij was, zal zich schamen en bij mij terugkomen.'
25Iedereen die bij het volk van Israël hoort, zal merken dat de Heer goed en betrouwbaar is. Ze zullen blij zijn dat ze bij hem horen.
=De verwoesting van Babel
=De goden van Babel kunnen niets meer
#46
1-2Bel en Nebo, de goden van de stad Babel, hebben geen macht meer. Hun beelden zijn op de grond gevallen. Ze zijn kapot. Eerst liepen de inwoners van Babel plechtig met die beelden door de stad. Maar nu hebben vermoeide dieren ze op hun rug. Nu worden die kapotte beelden door ezels weggedragen.
De beelden zijn in stukken gevallen. De goden hebben geen macht meer. Ze hebben zichzelf niet kunnen redden.3God zegt tegen het volk van Israël: 'Luister naar mij, iedereen die nog in leven is. Vanaf jullie geboorte heb ik als een moeder voor jullie gezorgd. 4En dat zal ik blijven doen, totdat jullie oud en grijs zijn. Ik blijf steeds dezelfde. Wat ik gedaan heb, dat zal ik blijven doen. Ik zal jullie steunen en redden.
=God is met niemand te vergelijken
5Er is geen god zoals ik. Ik ben met niemand te vergelijken!
6Andere goden worden door mensen gemaakt. De mensen zoeken wat goud of zilver bij elkaar, en ze laten een smid daar een beeld van maken. Dan buigen ze en knielen ze voor dat beeld. 7Ze tillen het op, nemen het mee en zetten het ergens neer. En daar blijft het beeld staan, het komt niet meer van zijn plaats.
Zo'n god reageert niet als iemand om hulp roept. Hij redt mensen niet als ze in moeilijkheden zijn.'8God zegt: 'Volk van Israël, jullie zijn mij niet trouw meer. Denk goed na, kom bij mij terug. 9Denk na over alles wat er vroeger gebeurd is. Ik ben God, er is geen andere god. Er is niemand zoals ik.
10In het begin heb ik al voorspeld hoe alles zal aflopen. Lang geleden heb ik al gezegd wat er zal gebeuren. Wat ik besluit, dat gebeurt ook. Wat ik wil, dat doe ik ook.
11Uit het oosten laat ik een man komen die zo snel is als een adelaar. Hij zal mijn plannen uitvoeren. Dat zal gebeuren omdat ik het zeg. Het zal gaan zoals ik het besloten heb.
12Luister naar mij, volk van Israël. Jullie zijn eigenwijs, jullie geloven niet dat jullie bevrijd zullen worden. 13Maar ik zal jullie redden, ik zal bevrijding brengen. Dat zal niet lang meer duren. Ik zal redding brengen in Jeruzalem, en iedereen in Israël zal zien hoe machtig ik ben.'
=Babel zal zijn macht verliezen
#47
1De Heer zegt: 'Babel, je bent nu nog een machtige stad. Zo machtig als een koningin. Maar ik zeg tegen jou: Koningin Babel, kom van je troon en ga op de grond zitten. Je bent je macht kwijt. Je bent niet meer die deftige dame, 2je bent nu een slavin. Je moet nu graan gaan malen. Doe je mooie sluier af, trek je jurk uit en ga maar door het water van de rivier. 3Iedereen ziet je, het is alsof je naakt bent. De mensen zullen je uitlachen. Zo zal ik je straffen, en niemand houdt mij tegen.
4-6Koningin Babel, ga op de grond zitten en wees stil. Het is nu donker om je heen. Je heerst niet langer over veel koninkrijken. Toen ik kwaad was op mijn volk, heb ik hun land aan jou gegeven. Maar jij hebt dat land verwoest. Jij had geen medelijden met mijn volk, en ook niet met hun leiders.'
Dat zegt de heilige God van Israël. Hij is onze bevrijder. Zijn naam is: Machtige Heer.7De Heer zegt tegen de stad Babel: 'Jij denkt dat je voor altijd machtig blijft! Maar je hebt niet goed opgelet. Daardoor zie je niet wat er gebeurt. Je weet nog niet hoe het met je zal aflopen.
8Je lijkt op een verwende koningin die alleen aan zichzelf denkt. Die koningin denkt: Met mij kan niets fout gaan. Ik zal mijn man niet verliezen. Mijn kinderen zullen niet sterven. 9Maar dat zal wel gebeuren! Onverwachts, op één dag, zullen haar man en haar kinderen sterven. Daar helpt geen toverspreuk tegen, geen toverkunst kan die koningin helpen.
10Babel, jij denkt: Ik kan doen wat ik wil, want God ziet toch niet wat ik doe. Je denkt: Met mij kan niets fout gaan! Je vertrouwt op al je kennis, maar dat helpt niets. 11Het kwaad zal je treffen. Geen enkele toverkunst kan het ongeluk tegenhouden. Heel plotseling zal het gebeuren. Voordat je het weet, is het afgelopen met jou.
=Babel kan door niemand gered worden
12Babel, gebruik je toverkunsten en toverspreuken maar, zoals je altijd gedaan hebt. Misschien kun je toch iets doen. Misschien dat het kwaad toch verdwijnt. 13Je had toch altijd zo veel raadgevers? Wat heb je die vaak om raad gevraagd! Vraag hun maar om te komen. Zij kijken toch vaak naar de hemel en de sterren? Zij zeggen toch elke maand wat er in de toekomst met je zal gebeuren? Vraag die raadgevers dan of ze je komen redden!
14Maar zij zullen je niet redden. Ze zullen allemaal verdwijnen in het vuur. Ze zullen allemaal verbranden, niemand zal uit dat vuur ontsnappen. Want het is niet zomaar een vuurtje waarop je brood bakt! Het zijn geen vlammen om lekker warm van te worden. Nee, het is een vuur dat alles verwoest!
15Je raadgevers zullen je dus niet helpen. Ook al ken je hen heel goed, ook al heb je vaak raad aan hen gevraagd. Die raadgevers zullen allemaal verdwijnen. En niemand zal je redden.'
=God laat iets nieuws gebeuren
=Het volk van Israël is onbetrouwbaar
#48
1-2De Heer zegt: 'Volk van Israël, luister! Jullie zijn de nakomelingen van Jakob. Jullie komen uit de stam Juda. Jullie naam is Israël. Jullie noemen jezelf inwoners van de heilige stad Jeruzalem. Jullie noemen mij God van Israël, Machtige Heer. Jullie zoeken hulp bij mij en jullie zeggen dat je mij vereert. Maar jullie zijn oneerlijk en onbetrouwbaar!
3Lang geleden heb ik al voorspeld wat er zou gaan gebeuren. Iedereen kon het horen. En nu is het opeens gebeurd. 4-5Ik heb het lang geleden voorspeld, omdat ik wist dat jullie ongehoorzaam zijn. Ik wilde niet dat jullie zouden zeggen: 'Onze afgoden hebben het voorspeld, zij hebben het laten gebeuren.'
6Jullie hebben dus mijn woorden gehoord, en jullie hebben gezien wat er daarna gebeurd is. Waarom hebben jullie de mensen dan niet gewaarschuwd?
=De Heer gaat iets nieuws doen
Nu ga ik iets nieuws vertellen. Iets wat jullie nog niet eerder gehoord hebben, iets wat jullie niet konden zien.7Iets wat er nooit geweest is. Iets waarvan je nog nooit gehoord hebt. Het is nu pas ontstaan. Je kunt dus niet zeggen: 'Dat wist ik allang.' 8Nee, hier hebben jullie nog nooit van gehoord. Je wist niet dat zoiets kon gebeuren.
Volk van Israël, ik weet dat ik jullie niet kan vertrouwen. Jullie hebben mij al zo vaak in de steek gelaten!9Ik ben woedend, maar ik zal me inhouden. Ik zal jullie niet doden. Want ik ben een goede en betrouwbare God. 10Maar ik zal jullie wel straffen. Ik heb jullie vaak gestraft, zodat jullie weer zouden luisteren. Maar die straffen hebben niets geholpen. Daarom zal ik jullie nu heel zwaar straffen. 11Ik doe dat voor mezelf, voor mij alleen. Want ik wil dat iedereen eerbied voor mij heeft. En ik wil mijn eer niet met een ander delen!'
=De Heer stuurt Cyrus naar Babel
12De Heer zegt: 'Volk van Israël, luister naar mij. Ik heb jullie uitgekozen. Ik blijf steeds dezelfde God. Ik ben de eerste en ik ben de laatste. 13Ik alleen heb de aarde gemaakt. Ik heb de hemel als een koepel boven de aarde gezet. Als ik de sterren roep, dan komen ze tevoorschijn.
14Kom allemaal hier en luister! Wie heeft gezegd: 'Ik stuur koning Cyrus, hij is mijn vriend. Hij zal doen wat ik wil. Hij zal met zijn leger de Babyloniërs straffen'? Hebben andere goden dat gezegd? 15Nee! Ik heb dat gezegd. Ik heb Cyrus geroepen. Ik zal zorgen dat hij komt, en dat zijn plannen slagen.
16Kom hierheen en luister! Al vanaf het begin heb ik tegen jullie gesproken. Iedereen kon het horen. Vanaf het begin van alles was ik er. Ik ben God, de Heer. Ik heb mijn dienaar Cyrus gestuurd, en ik heb hem mijn geest gegeven.'
=De Heer bevrijdt zijn volk
17De Heer zegt: 'Volk van Israël, ik ben de heilige God. Ik zal jullie bevrijden. Ik ben de Heer, jullie God. Ik leer jullie wat goed voor je is. Ik vertel hoe jullie moeten leven.
18Als jullie naar mijn regels geluisterd hadden, dan was er nu vrede en dan was alles nu goed. Die vrede zou er altijd zijn, zoals een rivier die altijd stroomt. 19En als jullie naar mijn regels geluisterd hadden, zouden jullie veel meer nakomelingen hebben. Je zou ze niet kunnen tellen, zoals je het zand bij de zee niet kunt tellen. En dan zou ik jullie nooit vergeten, ik zou altijd aan jullie blijven denken.
20Volk van Israël, ga weg uit Babel. Vlucht weg voor de Babyloniërs, en roep: 'We zijn vrij! De Heer heeft zijn dienaar Israël bevrijd!' Laat iedereen het horen, maak het overal bekend.
21Ik leid jullie door de woestijn. Jullie zullen geen dorst hebben, want ik zal water uit de rotsen laten stromen. 22Maar dit zeg ik ook: Alleen de mensen die mij trouw zijn, zullen in vrede leven.'
=De opdracht van Gods dienaar
=God heeft zijn dienaar uitgekozen
#49
1Gods dienaar zegt: 'Luister goed, volken van de wereld. Luister naar mij, mensen uit verre streken! De Heer had mij al uitgekozen toen ik nog niet eens geboren was. Hij had mijn naam al genoemd voordat ik uit de buik van mijn moeder kwam. 2Hij beschermde mij, bij hem was ik veilig. Hij leerde me om als profeet te spreken. Hij maakte mijn woorden zo scherp als een zwaard, zo scherp als de punt van een pijl. Maar eerst hield hij me nog veilig bij zich.
3De Heer heeft tegen mij gezegd dat ik zijn dienaar ben. Hij zei: 'Jij zult de wereld laten zien hoe machtig ik ben.' 4Ik zei: 'Ik heb al zo veel gedaan, maar het heeft niets geholpen. Mijn werk is helemaal voor niets geweest. Ik heb geen kracht meer over. Maar u zult mij helpen om uw plannen uit te voeren, Heer. En u zult mijn werk belonen.'
=Gods dienaar moet een voorbeeld zijn
5Toen zei de Heer tegen mij: 'Jij bent mijn dienaar. Dat was je al toen je nog in de buik van je moeder zat. En dit is je opdracht: jij moet mijn volk bij me terugbrengen, jij moet het volk weer bij elkaar brengen. Ik zal je kracht geven en ik zal je beschermen.
6Ja, jij moet de stammen van Israël weer bij elkaar brengen. En je moet de Israëlieten die in andere landen zijn, terughalen. Maar dat is niet genoeg, dat is niet je enige opdracht. Nee, ik heb je uitgekozen om een redder te zijn voor alle volken. Met jouw hulp zal ik alle mensen op aarde bevrijden.''
=Koningen zullen buigen voor Gods volk
7De Heer zegt tegen zijn volk: 'Israël, ik ben de heilige God. Ik zal je bevrijden. Andere volken hebben nu nog een hekel aan je, ze vinden dat je niets waard bent. Hun koningen zijn de baas over je.
Maar later zullen die koningen respect voor je hebben. Want dan weten ze dat ik, de Heer, de heilige God, jou bevrijd heb. Dan weten ze dat ik betrouwbaar ben. En als ze zien dat ik jou uitgekozen heb, zullen ze diep voor je buigen.'8De Heer zegt tegen zijn volk: 'Israël, er zal een nieuwe tijd komen. Dan zal ik weer naar je luisteren. Ik zal je bevrijden en helpen. Ik zal je beschermen. Ik zal zorgen dat je de mensen vrede brengt. Je zult een voorbeeld worden voor alle volken.
En ik geef je deze opdracht: bouw het verwoeste land weer op. Dan zal het land weer van jou zijn.9Tegen de gevangenen zul je zeggen: 'Jullie zijn vrij! Jullie hoeven niet langer in het donker te zitten.''
=Gods volk zal veilig thuiskomen
De Heer zegt: 'Als mijn volk terugkomt, zullen ze overal voedsel vinden. Ook op de kale bergen zullen ze iets te eten vinden.10Ze zullen geen honger of dorst meer hebben. Ze zullen geen last hebben van de hitte en de brandende zon. Want ik zorg voor hen. Ik wijs hun de weg en ik breng hen naar vruchtbare grond. 11Ik maak de bergen vlak. Zo komt er een weg voor mijn volk, een pad waarover ze kunnen lopen.
12Kijk, daar komen ze al! Ze komen uit verre landen, uit het noorden en uit het westen. En ook uit het zuiden, uit het verre land Syene.'
=God heeft zijn volk getroost
13Juich allemaal! Hemel en aarde, juich! Bergen en heuvels, doe mee! Want de Israëlieten moesten lijden, maar de Heer had medelijden en heeft hen getroost.
=De Heer laat Jeruzalem niet in de steek
=De Heer zal Jeruzalem nooit vergeten
14Jeruzalem zegt: 'De Heer heeft mij verlaten, hij is mij vergeten.'
15-16Maar de Heer zegt: 'Jeruzalem, ik heb je naam in mijn hart bewaard. Ik zal altijd aan je denken. Een moeder zorgt toch ook goed voor het kind dat ze in haar buik gedragen heeft? Ze vergeet haar kind nooit. En zelfs al zou een moeder haar kind vergeten, ik zal jou nooit vergeten!
17Jeruzalem, je inwoners komen gauw naar huis. En de vijanden die jou verwoest hebben, zullen weggaan. 18Doe je ogen maar open, kijk om je heen. Je inwoners komen er al aan, ze komen allemaal naar je toe. Je zult trots op hen zijn. Door hen zul je weer een prachtige stad worden. Zo prachtig als een bruid die haar mooiste sieraden draagt. Dat beloof ik!
19Nu ben je nog een verwoeste stad. Overal ligt puin, het hele land is vernield. Maar het duurt niet lang meer, dan komen er weer mensen wonen. Het land zal te klein zijn voor iedereen. En de vijanden die je land verwoest hebben, zullen ver bij je vandaan blijven.
20Jeruzalem, je dacht dat je je inwoners verloren had. Maar straks wonen er weer veel mensen binnen je muren. Zo veel dat ze zullen zeggen: 'Het is hier te vol. Geef ons meer ruimte om te wonen.'
=Jeruzalem krijgt haar inwoners terug
21Jeruzalem, je zegt tegen jezelf: 'Wie kan mijn inwoners terugbrengen, wie kan ze aan mij teruggeven? Mijn inwoners zijn mijn kinderen! Ze zijn bij me weggehaald, ze zijn meegenomen naar verre landen. Wie zal er voor ze zorgen? Ik heb geen kinderen meer, en ik zal ook geen kinderen meer krijgen. Ik zal altijd alleen blijven!'
22Maar luister naar mij, Jeruzalem. Ik, de Heer, zal de volken een teken geven. Ik zal ze mijn macht laten zien. En dan zullen zij je inwoners veilig terugbrengen. Ze nemen hen als kinderen op hun arm, ze dragen hen op hun schouders. 23Koningen zullen hen verzorgen, koninginnen zullen hun de borst geven. Die koningen en koninginnen zullen voor je knielen. Ze zullen diep voor je buigen en je dienen.
En dan zul je zeker weten dat ik de Heer ben. Want als je op mij vertrouwt, dan word je niet teleurgesteld.24Jeruzalem, jij zegt: 'De vijanden houden mijn inwoners gevangen. Wie kan hen bevrijden? De vijanden zullen hen echt niet vrijlaten!'
25Maar luister! Gevangenen zullen bevrijd worden. En je vijanden zullen alles kwijtraken wat ze veroverd hadden. Ik zal zelf tegen je vijanden vechten. En ik zal je inwoners redden. 26Jouw vijanden zullen elkaar doden. Ze zullen elkaars bloed drinken alsof het wijn is.
En dan zal iedereen weten dat ik de Heer ben, en dat ik je bevrijd. Ik ben de machtige God van Jakob, ik zal je beschermen.'
=De Heer heeft zijn volk niet verlaten
#50
1De Heer zegt: 'Israëlieten, denken jullie dat ik ontrouw aan jullie was? Denken jullie dat ik jullie in de steek wilde laten? Hebben jullie daar bewijs voor? Denken jullie dat ik jullie zomaar weggegeven heb? Nee, ik heb jullie aan de vijanden uitgeleverd omdat jullie alles verkeerd gedaan hebben. Ik heb jullie weggestuurd omdat jullie mij niet langer gehoorzaamden.
2Nu kom ik bij jullie terug, ik roep jullie. Maar er is niemand, niemand geeft antwoord. Waarom niet? Denken jullie dat ik jullie niet kan bevrijden? Twijfelen jullie aan mijn macht?
Ik kan de zee laten verdwijnen door alleen maar te dreigen! Ik kan ook het water uit de rivieren laten verdwijnen. Dan blijven er alleen nog dode vissen over en gaat alles stinken.3En ik kan het licht van de hemel laten verdwijnen. Dan wordt de hemel helemaal zwart, dan is het overal donker.'
=Niemand luistert naar Gods dienaar
=God zal zijn dienaar helpen
4-5Gods dienaar zegt: 'God, de Heer, heeft mij een tong gegeven, waarmee ik goed kan spreken. Ik kan mensen die moe zijn, weer moed geven. En God heeft mij oren gegeven, waarmee ik altijd goed naar de mensen kan luisteren.
Ik heb me niet tegen Gods opdrachten verzet. Ik ben er niet voor weggelopen.6Toen mijn vijanden mij pijn wilden doen, liet ik toe dat ze me op mijn rug sloegen. Toen ze mijn baard wilden uittrekken, heb ik mijn gezicht naar ze toe gekeerd. Toen ze me uitlachten en naar me spuugden, bleef ik ze aankijken.
7God, de Heer, zal mij helpen. Dat weet ik. Daarom heb ik geen pijn, en daarom schaam ik me niet. Mijn vijanden kunnen op mijn gezicht geen pijn of schaamte zien.
8God zal zorgen dat ik eerlijk behandeld word. Wie durft er een rechtszaak tegen mij te beginnen? Is er iemand die mijn tegenstander durft te zijn? Kom maar, dan gaan we samen naar de rechter. 9Maar niemand kan mij straffen! Want God, de Heer, zal mij helpen. Mijn vijanden zullen verdwijnen, als een oude jas die langzaam vergaat.'
=Israël vertrouwt niet op God
10De Heer zegt: 'Volk van Israël, hebben jullie echt eerbied voor mij? Luisteren jullie wel naar de stem van mijn dienaar? Jullie moeten altijd op mij vertrouwen. Ook als jullie in het donker lopen, ook als je geen licht meer ziet.
11Maar jullie vertrouwen niet op mij! Nee, jullie maken plannen om anderen te vernietigen. Wacht maar! Door die plannen zullen jullie zelf vernietigd worden. En jullie zullen vreselijke pijn lijden. Daar zal ik voor zorgen.'
=De Heer geeft zijn volk hoop
=De Heer troost de inwoners van Jeruzalem
#51
1-2De Heer zegt: 'Inwoners van Jeruzalem, luister naar mij. Jullie zijn het volk dat goed en eerlijk wil leven, het volk dat op mij vertrouwt. Denk aan de geschiedenis van jullie volk. Kijk naar jullie voorouders Abraham en Sara. Toen ik Abraham riep, was hij nog alleen. Maar ik heb hem gezegend en ik heb hem veel nakomelingen gegeven.
3Inwoners van Jeruzalem, ik zal jullie troosten. Ik zal jullie troosten omdat jullie stad verwoest is. Ik zal die verwoeste stad weer mooi maken. Ik maak van Jeruzalem een stad zo mooi als de tuin van Eden. Een stad waar overal muziek klinkt, een stad waar de mensen zingen en vrolijk zijn.
=De Heer komt zijn volk bevrijden
4Luister naar mij, mijn volk. Luister goed! Ik heb jullie mijn wetten gegeven. De regels die ik gegeven heb, zijn een voorbeeld voor alle volken.
5Nog even, dan kom ik om jullie te helpen. Overal in de wereld wachten de mensen op mij. Ze wachten totdat ik kom en mijn kracht laat zien. Ik zal jullie heel snel bevrijden. En de andere volken zal ik straffen.
6Kijk eens omhoog naar de hemel. En kijk naar de aarde hier beneden. Misschien zal de hemel verdwijnen, zoals rook verdwijnt. Misschien zal de aarde vergaan, zoals een oude, versleten jas vergaat. En misschien zullen de mensen allemaal sterven. Maar de bevrijding die ik breng, zal altijd blijven. De overwinning die ik geef, zal nooit verdwijnen.
7Luister naar mij, mijn volk. Jullie kennen mijn regels. Jullie denken veel aan mijn wetten. Wees niet bang voor mensen die je beledigen en vernederen. 8Want zij zullen verdwijnen, als een oude jas die langzaam vergaat.
Maar de overwinning die ik geef, zal altijd blijven. De bevrijding die ik breng, zal nooit verdwijnen.'9Volk van Israël, jullie zeggen tegen de Heer: 'Word wakker, Heer. Doe iets! Laat zien hoe machtig u bent! Gebruik uw macht, zoals u dat vroeger ook deed. U hebt toch lang geleden het grote monster in de zee gedood? 10U hebt toch een pad door de zee gemaakt? U zorgde dat het water verdween, en dat uw volk dwars door de zee kon gaan. Zo hebt u uw volk uit Egypte bevrijd!'
11Luister, volk van Israël. De Heer zal jullie opnieuw bevrijden. Dan komen de Israëlieten die gevangen zaten, weer terug naar Jeruzalem. Ze zullen blij zijn en juichen, de stad zal vol vreugde en blijdschap zijn. Niemand zal nog pijn of verdriet hebben.
=De Heer zal zijn volk beschermen
12De Heer zegt: 'Volk van Israël, ik zal jullie troosten, ik zal jullie beschermen. Je hoeft niet bang te zijn voor andere mensen. Want mensen zijn zwak, ze leven maar kort. Net als een bloem die maar even bloeit en dan doodgaat.
13-14Jullie hoeven ook niet bang te zijn voor jullie vijanden. Wees niet bang dat ze jullie vernietigen. Ze durven zich niet eens te laten zien!
Nog even, dan worden de gevangenen van jullie volk bevrijd. Ze zullen niet sterven, maar ze zullen leven. En ik geef hun alles wat ze nodig hebben.
Jullie mogen mij nooit vergeten, want ik heb jullie gemaakt. Ik heb de hemel als een koepel boven de aarde gezet. Ik heb de aarde stevig vastgezet.15-16Ik laat het stormen op zee, ik zorg voor hoge golven. Ik ben de machtige Heer, jullie God.
Inwoners van Jeruzalem, luister. Jullie zijn mijn volk, jullie moeten mijn woorden doorgeven. En ik zal jullie steeds beschermen.'17Inwoners van Jeruzalem, word wakker! Word wakker en sta op! Jullie zijn genoeg gestraft. God was woedend op jullie. Hij heeft jullie zwaar en lang gestraft. Zijn straffen hebben van Jeruzalem een dode stad gemaakt.
18Jullie kunnen de stad niet meer helpen. Ook al is het jullie eigen stad, ook al hebben jullie er altijd gewoond. Jullie kunnen de stad niet redden. 19Want de stad is getroffen door grote rampen, ze is helemaal verwoest. Overal is honger en geweld. Niemand zal jullie troosten, er is niemand die nog medelijden met jullie heeft.
20Op alle hoeken van de straten liggen mensen, als dode dieren in een net. Ze bewegen niet meer, ze zijn gedood door de woede van God.
=De Heer zal Jeruzalem verdedigen
21-22De Heer zegt: 'Het gaat niet goed met Jeruzalem. Het lijkt wel of iedereen in die stad dronken is. Luister goed, inwoners van Jeruzalem. Ik ben jullie God, ik zal jullie verdedigen. Ik was woedend op jullie, ik strafte jullie lang en zwaar. Maar nu ben ik niet meer kwaad op jullie, maar op jullie vijanden!
23Ja, ik zal mijn woede nu op jullie vijanden richten. Zij hebben jullie mishandeld en vernederd. Ze zeiden tegen jullie: 'Geef je over, dan zullen wij jullie stad in bezit nemen!' En toen hebben jullie je overgegeven, zodat zij de stad in bezit konden nemen.'
=Jeruzalem zal bevrijd worden
#52
1De Heer zegt: 'Word wakker, inwoners van Jeruzalem. Word wakker! Laat zien hoe sterk jullie stad is, laat zien hoe mooi ze is. Jeruzalem is nu een heilige stad. Ze zal nooit meer door vreemdelingen bezet worden.
2Sta op, vergeet alle ellende. Jullie stad heeft weer macht. Alle inwoners zijn vrij, Jeruzalem is geen bezette stad meer!'
=De Heer zal zijn volk bevrijden
3De Heer zegt tegen zijn volk: 'Toen de vijanden jullie meenamen naar hun land, hebben ze mij daar niets voor betaald. En als ik jullie bevrijd, zal ik hun daar ook niets voor betalen.
4-5Volk van Israël! Eerst gingen jullie naar Egypte. Daar woonden jullie als vreemdelingen. Daarna werden jullie meegenomen en onderdrukt in Assyrië. En nu worden jullie in Babylonië opnieuw als slaven behandeld. En al die tijd is er niet voor jullie betaald. Jullie vijanden hebben mij nooit iets teruggegeven. En ze beledigen mij iedere dag opnieuw.
6Volk van Israël, daarom zal ik mijn macht laten zien. Jullie zullen zien wie ik ben. Jullie zullen weten dat ik bij jullie ben.'
=De Heer komt terug naar Jeruzalem
7Iedereen wacht op het goede nieuws. Iedereen wacht op de snelle boodschapper die over de bergen komt. De mensen zijn blij als hij komt. Hij zegt dat er vrede komt, en dat God de mensen zal bevrijden. Hij roept naar de inwoners van Jeruzalem: 'Jullie God is koning!'
8De bewakers op de muren roepen van vreugde, ze juichen. Want ze zien het met eigen ogen: de Heer komt terug naar Jeruzalem.
9Inwoners van Jeruzalem, juich allemaal! Jullie stad is verwoest, maar de Heer komt jullie troosten. Hij zal Jeruzalem bevrijden. 10Hij zal alle volken laten zien hoe machtig hij is. Iedereen op aarde zal zien hoe God zijn volk bevrijdt.
=Het volk gaat weg uit Babel
11Volk van Israël, ga weg uit Babel! Verlaat die stad. Neem de heilige voorwerpen van de tempel mee. En raak geen dingen aan die onrein zijn, want dan worden jullie zelf ook onrein. 12Jullie hoeven niet haastig weg te gaan, jullie hoeven niet te vluchten. Want de Heer zelf gaat voor jullie uit. Hij zal jullie aan alle kanten beschermen.
=Gods dienaar heeft veel pijn geleden
=De mensen zullen verbaasd zijn
13De Heer zegt: 'Mijn dienaar zal succes hebben. Hij zal machtig en belangrijk worden.
14Veel volken schrokken eerst toen ze mijn dienaar zagen. Want hij was mishandeld en zag er afschuwelijk uit. Je kon bijna niet meer zien dat hij een mens was! Maar straks zullen de mensen hem bewonderen. 15Hij zal doen wat niemand verwacht. Volken zullen in de war raken, koningen zullen stomverbaasd zijn. Ze zullen dingen meemaken die nooit eerder gebeurd zijn. Ze zullen dingen zien waarvan ze nog nooit gehoord hebben!'
=Gods dienaar werd door niemand gezien
#53
1Niemand van ons volk geloofde wat er verteld werd. Niemand van ons heeft gezien wat de machtige Heer gedaan heeft.
2Gods dienaar werd in het begin door niemand gezien, net als een plantje dat maar niet wil groeien. Hij viel niet op, hij was niet mooi. Niemand keek naar hem, hij werd door niemand bewonderd. 3De mensen liepen hem voorbij, ze deden alsof hij niet bestond. Hij wist wat pijn was, hij wist wat ziekte was. Hij liet zich liever niet aan de mensen zien.
=Gods dienaar moest voor ons lijden
4Gods dienaar heeft pijn gehad, hij heeft voor ons geleden. Hij heeft onze ziektes en onze pijn gedragen.
Wij dachten dat God zijn dienaar liet lijden om hem te straffen.5-6Maar God heeft hem gestraft voor ons. Gods dienaar is mishandeld voor onze fouten, hij is gedood voor onze zonden. Want wij luisterden niet meer naar God, we leken wel verdwaalde schapen. En Gods dienaar moest onze schuld dragen. Omdat hij gestraft werd, hebben wij nu vrede. Omdat hij geslagen is, zijn wij genezen.
=Gods dienaar heeft zich niet verzet
7Gods dienaar werd mishandeld, maar hij verzette zich niet. Hij zweeg, hij deed zijn mond niet open. Hij was zo stil als een lam dat geschoren wordt. Hij was zo stil als een schaap dat geslacht gaat worden.
8Gods dienaar werd gevangengenomen. De mensen zeiden dat hij schuldig was. Hij werd weggebracht om gedood te worden. Niemand heeft geprotesteerd. Gods dienaar werd geslagen voor de zonden van het volk. Hij werd gedood, hij mocht niet langer leven.
9Gods dienaar heeft nooit geweld gebruikt, hij heeft nooit iemand bedrogen. En toch werd hij begraven tussen de misdadigers, zijn graf lag tussen de graven van slechte mensen. 10Want de Heer wilde dat zijn dienaar zou lijden. Zijn dienaar moest gedood worden. Hij moest zijn leven geven om de schuld van de mensen te dragen.
=Gods dienaar zal weer leven
Gods dienaar heeft de schuld van de mensen weggenomen. Daarom zal hij weer leven, en hij zal veel nakomelingen krijgen. Hij zal ervoor zorgen dat Gods plannen uitgevoerd worden.
11-12Als zijn lijden voorbij is, zal hij weer leven in het licht. En hij zal begrijpen wat God voor de mensen gedaan heeft.
De Heer zegt: 'Mijn dienaar heeft de schuld van veel mensen gedragen. Daarom zal ik hem veel macht geven. Hij zal net zo machtig zijn als de machtigste koningen van de wereld.
Alle mensen zullen zien dat mijn dienaar een goed mens is. Ze dachten dat hij een misdadiger was. Maar mijn dienaar wilde sterven voor de mensen. Hij heeft de schuld van veel mensen gedragen. En hij heeft vergeving gevraagd voor misdadigers.'
=God zal zijn dienaar belonen
=God zal Jeruzalem beschermen
=Jeruzalem zal weer groot worden
#54
1De Heer zegt: 'Jeruzalem, ik had jou verlaten, zoals een man zijn vrouw in de steek laat. En daardoor verloor je al je inwoners. Je leek op een vrouw zonder kinderen, een vrouw die niet zwanger kan worden.
Maar wees blij! Juich van vreugde! Want je zult weer inwoners krijgen, Jeruzalem. Je zult meer inwoners hebben dan je ooit hebt gehad.2Zorg ervoor dat je groter wordt, zodat er veel mensen binnen jouw muren kunnen wonen. Je moet jezelf voortdurend uitbreiden, 3zodat je steeds groter wordt. In alle richtingen zul je er land bij krijgen. Er zullen steeds meer inwoners binnen je muren wonen, en ook in de steden daarbuiten. De volken die nu nog in die steden wonen, zullen dan weggejaagd worden.
=God blijft Jeruzalem trouw
4Jeruzalem, wees niet bang. Je zult niet nog een keer vernederd worden. Ik zal ervoor zorgen dat je je niet meer hoeft te schamen. Je zult vergeten dat je vroeger in de steek gelaten bent. Je zult er niet meer aan denken. 5Want ik zal weer bij je terugkomen, zoals een man terugkomt bij zijn eigen vrouw. Ik, de machtige Heer, heb je gemaakt. Ik ben de heilige God van Israël, ik ben de God van de hele aarde. Ik zal je bevrijden.
6Jeruzalem, je was wanhopig, zoals een vrouw die door haar man verlaten is. Maar ik roep je terug, ik blijf je trouw. Want jij bent mijn grote liefde!
7Ik heb je verlaten, maar ik zal je weer terughalen. Ik zal je snel weer bij me nemen, want mijn liefde voor jou is groot. 8Eerst was ik kwaad op je, en daarom liet ik me niet zien. Maar dat duurde maar even. Vanaf nu zal ik weer voor je zorgen. Ik zal altijd van je houden. Ik, de Heer, zal je bevrijden.
=God zal Jeruzalem nooit verlaten
9Toen Noach leefde, heb ik gezegd: 'Nooit meer zal de aarde door water bedekt worden.' Dat heb ik aan Noach beloofd. En nu beloof ik jou dat ik nooit meer kwaad op je zal worden. Ik zal je nooit meer bang maken.
10Bergen kunnen van plaats veranderen en heuvels kunnen verdwijnen. Maar mijn liefde voor jou zal nooit verdwijnen. Mijn belofte van vrede geldt voor altijd. Dat zeg ik omdat ik van je houd.
=God zal Jeruzalem weer sterk maken
11Jeruzalem, je was zo ongelukkig, je inwoners werden alle kanten op gejaagd. Je werd door niemand getroost. Maar ik maak van jou weer een sterke stad. Je muren zal ik bouwen op een laag edelstenen, en ik zal ze versterken met de beste klei. 12Je torens, poorten en muren zullen gebouwd worden met de prachtigste stenen.
13Ik zal je inwoners leren hoe ze moeten leven. Ze zullen gelukkig zijn en in vrede leven. 14Ze zullen eerlijk leven, ze zullen elkaar goed behandelen. Dan hoef jij nergens meer bang voor te zijn, Jeruzalem. Geen enkele vijand zal jou nog onderdrukken. 15Als je toch wordt aangevallen, is dat niet in opdracht van mij. Iedereen die jou aanvalt, zal de strijd verliezen.
16Ik heb alle mensen gemaakt. Ook de smid die wapens maakt in het vuur, ook de vijanden die jou willen vernietigen. 17Geen enkel wapen zal jou raken. En iedereen die jou aanklaagt, zal zelf gestraft worden.
Jeruzalem, jij bent de stad van mijn dienaren. De stad waar ze goed en eerlijk met elkaar zullen leven. Jij bent de stad die ik hun beloofd heb.'
=God wil dat Israël terugkomt
=De Heer wil dat zijn volk bij hem komt
#55
1De Heer zegt tegen zijn volk: 'Kom allemaal! Kom hierheen. Want ik heb water voor iedereen die dorst heeft. Ook al heb je geen geld, bij mij kun je eten kopen. Hier kun je melk en wijn krijgen, en je hoeft er niets voor te betalen!
2Nu werken jullie hard voor eten dat je maag niet vult. Jullie betalen veel te veel voor het kleine beetje brood dat je krijgt. En de honger blijft! Kom daarom hierheen en luister naar mij. Bij mij zul je genoeg te eten hebben, je zult genieten van heerlijke maaltijden. 3Kom naar mij toe, en luister goed. Luister, dan zul je leven!
Ik beloof dat ik voor altijd jullie God zal zijn. Dat doe ik uit liefde voor koning David,4die ik koning en heerser van veel volken gemaakt heb. Hij heeft aan de volken laten zien hoe machtig ik ben.
5En ook jullie zullen aan de volken laten zien wie ik ben. Nu kennen jullie die volken nog niet, en zij kennen jullie nog niet. Jullie zullen zeggen dat ze moeten komen, en zij zullen graag naar jullie toe komen. Dat zal gebeuren omdat ik de Heer ben. Ik ben jullie God, de heilige God van Israël. Ik heb van jullie een volk gemaakt dat door iedereen bewonderd wordt.'
=Jesaja wil dat Israël terugkomt
6Volk van Israël! Zoek de Heer, want nu kun je hem nog vinden. Roep de Heer, hij is niet ver weg. 7Slechte mensen moeten stoppen met hun verkeerde leven, oneerlijke mensen moeten niet langer slechte plannen maken. Ze moeten terugkomen bij de Heer, onze God. Hij zal hun alles vergeven, en hij zal weer voor hen zorgen.
=De Heer heeft andere plannen
8De Heer zegt: 'Volk van Israël, mijn plannen zijn anders dan jullie plannen. Wat jullie willen doen, is niet hetzelfde als wat ik wil doen. 9Het verschil tussen mijn plannen en jullie plannen is net zo groot als het verschil tussen hemel en aarde.
10Als het regent of sneeuwt, komt er water uit de hemel. Maar dat water gaat niet meteen terug naar de hemel. Eerst moet de aarde vochtig gemaakt zijn, en er moet weer iets op de akkers groeien. Dan is er zaad om te zaaien en graan om brood van te bakken. Daarna gaat het water terug naar de hemel.
11Zo gaat het ook met de woorden die uit mijn mond komen. Ze komen pas weer bij mij terug als ze hun doel bereikt hebben. Mijn woorden komen pas terug als ze ook daden geworden zijn.'
=De Israëlieten zullen weer thuiskomen
12De Heer zegt: 'Volk van Israël, jullie zullen weer thuiskomen. Vol vreugde komen jullie terug. Dan worden jullie met gejuich begroet door de bergen en de heuvels. Dan klappen zelfs de bomen in hun handen! 13Er zullen geen doornstruiken meer groeien. Er zijn dan alleen maar mooie bomen en prachtige struiken.
Als jullie terugkomen, zal iedereen eerbied voor mij hebben. Het is een gebeurtenis die nooit vergeten zal worden.'
=Gods tempel op de heilige berg
=Wie eerlijk leeft, zal gelukkig zijn
#56
1De Heer zegt: 'Nog even, en dan kom ik mijn volk bevrijden. Iedereen zal zien hoe ik mijn volk kom redden.
Houd je daarom aan mijn wetten en zorg dat er eerlijk rechtgesproken wordt.2Houd je altijd aan de regels voor de sabbat en doe niemand kwaad. Want alleen als je goed en eerlijk leeft, zul je gelukkig zijn.'
=Ook vreemdelingen zijn welkom bij God
3-7Tussen de Israëlieten wonen ook vreemdelingen die bij de Heer willen horen. Ook zij willen de Heer liefhebben en vereren. Ze willen hem dienen in de tempel. Die vreemdelingen moeten niet zeggen: 'De Heer wil vast niet dat we bij zijn volk gaan horen.'
Want dit zegt de Heer: 'Als vreemdelingen zich altijd houden aan de regels voor de sabbat, dan is het goed. Als zij zich houden aan alles wat ik met mijn volk afgesproken heb, dan is het goed. Die vreemdelingen zal ik naar mijn heilige berg brengen. Ze zullen naar mijn tempel komen om te bidden en om mee te doen met de feesten. Ik zal blij zijn met hun offers. Mijn tempel zal een huis zijn waar mensen van alle volken mogen bidden.'
Tussen de Israëlieten wonen ook mannen die onvruchtbaar zijn. Zij moeten niet zeggen: 'Ik hoor vast niet bij het volk van de Heer. Want ik ben onvruchtbaar, ik lijk op een dorre boom.'
Dat moeten ze niet zeggen, want dit zegt de Heer: 'Sommige mannen zijn onvruchtbaar. Maar als zij zich houden aan de regels voor de sabbat, dan is het goed. Als zij doen wat ik wil en zich houden aan mijn afspraak met het volk, dan zal ik hen belonen.
Dan geef ik hun iets dat meer waard is dan zonen of dochters. Ik geef hun een plaats in mijn tempel. En ik zorg dat de mensen in mijn stad respect voor hen hebben. Hun naam zal nooit vergeten worden.'8God, de Heer, zal de Israëlieten die weggejaagd waren, weer terugbrengen naar hun land. Hij zegt: 'Ik heb al veel Israëlieten teruggebracht, maar ik zal er nog veel meer terugbrengen.'
=De leiders beschermen het volk niet
9Vijanden van het volk, val de Israëlieten maar aan! Val ze maar aan als roofdieren, verscheur ze, eet ze maar op!
10De leiders van de Israëlieten kunnen het volk niet beschermen. Ze zijn blind, ze zien helemaal niets. Ze lijken op waakhonden die niet kunnen blaffen. Het zijn luie honden, ze willen alleen maar slapen.
11Die leiders doen waar ze zelf zin in hebben. Ze hebben geen verstand, en ze denken alleen aan zichzelf. Ze lijken op honden die alles opvreten en nooit genoeg hebben. 12Ze zeggen: 'Kom, we nemen nog wat wijn. Laten we drinken en feesten! Vanavond worden we lekker dronken, en morgen drinken we nog meer!'
=Eerlijke mensen zullen rustig sterven
#57
1Het gaat niet goed met het volk van Israël. Mensen die eerlijk leven, gaan dood. En niemand vindt dat erg. Mensen die trouw zijn aan God, sterven doordat er veel onrecht is. Maar er is niemand die dat ziet.
2En toch zullen de mensen die goed leven, rustig sterven. Zij zullen vrede vinden na hun dood.
=De mensen doen graag slechte dingen
3De Heer zegt tegen zijn volk: 'Kom dichterbij, jullie! Jullie zijn nog slechter dan waarzeggers en hoeren.
4Jullie spotten met mij! Jullie zijn brutaal tegen mij, jullie steken je tong naar mij uit! Jullie zijn net zo slecht als je voorouders, jullie liegen en bedriegen. 5Jullie hebben overal seks met elkaar, op al jullie heilige plaatsen en onder elke groene boom. Jullie offeren je eigen kinderen, in het dal van de rivier en tussen de rotsen.
6Ik moet jullie dus wel straffen! Straks komen jullie daar zelf te liggen, tussen de gladde stenen in de rivier. Want daar hebben jullie offers gebracht aan afgoden. Ja, het zal slecht met jullie aflopen.'
=Het volk van Israël lijkt op een hoer
7-8De Heer zegt: 'Israël, je lijkt op een hoer die haar bed neergezet heeft op de berg Sion. Je hebt mij in de steek gelaten. Boven op de berg heb je offers gebracht aan afgoden. Achter de deuren van je tempel heb je afschuwelijke beeldjes neergezet.
Je lijkt op een hoer die naakt op haar bed ligt. Zo'n hoer die veel klanten ontvangt en een prijs met hen afspreekt. Je lijkt op een hoer die geniet van al haar mannen en die hun naakte lichamen bewondert.9Israël, je vereerde de afgod Baäl alsof het één van je mannen was. Je verwende hem met parfum en geurige olie. Je stuurde boodschappers naar verre gebieden, om nog meer afgoden te zoeken. Zij kwamen zelfs in het land van de dood. 10Je werd moe van al dat zoeken, maar toch ging je door. Je had steeds plezier, en daarom kon je verdergaan.
11Waarom heb je mij zo vaak bedrogen? Je hebt alleen eerbied voor andere goden, en je bent bang voor hen. Maar aan mij denk je niet. Naar mij luister je niet meer. Misschien heb ik veel te lang gezwegen, en ben je daarom niet meer bang voor mij.
12Israël, ik zal aan de mensen vertellen welke slechte dingen je allemaal gedaan hebt. En dan kunnen al die goden die je verzameld hebt, jou niet helpen. 13Hoe hard je ook schreeuwt, ze zullen je niet redden. Bij een klein beetje wind worden die goden al weggeblazen.
Maar ik zal niet al je inwoners in de steek laten. De mensen die hulp zoeken bij mij, mogen in dit land blijven wonen. Zij krijgen een plek op mijn heilige berg.'14De Heer zegt: 'Maak de weg vrij, maak de weg vrij voor mijn volk! Zorg dat niets mijn volk kan tegenhouden.' 15Dat zegt de Heer, die groot is en machtig. De Heer die voor eeuwig regeert, en die heilig is. Hij zegt: 'Ik zal wonen op een hoge en heilige plaats, samen met mensen die arm zijn en onderdrukt worden. Ik zal ze moed geven, zodat ze gelukkig worden.
16Ik blijf niet altijd kwaad op de Israëlieten, mijn woede gaat weer voorbij. Want ik wil niet dat ze door mijn woede sterven. Ik heb hun zelf het leven gegeven.
17Ik was kwaad omdat mijn volk alleen aan zichzelf dacht. Daarom heb ik de mensen gestraft, en daarom liet ik me niet meer zien. Maar zij hielden niet op, ze gingen maar door met hun slechte gedrag.'
=De Heer zal de mensen troosten
18-19De Heer zegt: 'Ik heb gezien wat de mensen allemaal verkeerd deden. Maar toch zal ik hen helpen. Ik zal mijn volk leiden. Ik zal de mensen troosten, want dat heb ik beloofd.
Mensen die verdriet hebben, zal ik troosten met deze woorden: Vrede zal er zijn, vrede voor iedereen, voor mensen ver weg en dichtbij. Ik zal alle mensen helpen.
20-21Maar mensen die slecht zijn, zal ik niet helpen. Voor hen zal er geen vrede zijn. Want zij zorgen steeds opnieuw voor ellende. Ze zijn altijd onrustig, net als de zee. Ze lijken op golven die vuil en modder achterlaten op het strand.'
=Zorg goed voor elkaar
=Jesaja moet het volk toespreken
#58
1De Heer zei tegen mij: 'Jesaja, je moet heel hard roepen. Houd jezelf niet in, maar schreeuw zo hard mogelijk. Laat je stem zo luid klinken als een trompet! Vertel de Israëlieten wat ze allemaal verkeerd doen.'
=Vasten alleen is niet genoeg
Volk van Israël, de Heer zegt tegen jullie:2'Jullie denken dat jullie goed leven en trouw aan mij zijn. Net zo trouw als andere volken aan hun goden zijn.
Jullie zeggen dat jullie mij elke dag vragen wat ik wil. Jullie zeggen dat jullie mijn regels willen volgen. Jullie zeggen dat jullie graag dicht bij mij willen zijn!3En jullie zeggen ook: 'Waarom ziet u niet dat we vasten? Waarom merkt u het niet als we ophouden met eten en drinken?'
Maar wat doen jullie op de dagen dat jullie vasten? Jullie gaan gewoon door met jullie eigen handel. Jullie dwingen de arbeiders om hard te werken,4en jullie maken ruzie. Jullie gebruiken zelfs geweld en jullie vechten met elkaar!
Als jullie je zo blijven gedragen, luister ik niet naar jullie. Want dat is niet de goede manier om te vasten.5En ik wil ook niet dat jullie jezelf pijn doen, en alleen maar huilen en rouwen. Dat is niet de goede manier om mij te dienen.
=De mensen moeten voor elkaar zorgen
6Nee, ik wil dat het heel anders gaat! Jullie moeten niet alleen vasten, jullie moeten meer doen. Bevrijd mensen die gevangen zitten, maak hun boeien los. Laat alle slaven vrij. Zorg dat niemand meer onderdrukt wordt. 7Deel je brood met mensen die honger hebben. Geef arme mensen een plek in je huis. Geef kleren aan mensen die naakt zijn. Zorg goed voor de mensen om je heen!
8Als je dat doet, dan zul je echt gelukkig zijn. Je zult lijken op de zon die stralend opkomt in de ochtend. Volk van Israël, als jullie zo leven, zal het snel beter met jullie gaan. En met mijn macht zal ik jullie overal beschermen. 9Als jullie mij roepen, zal ik antwoord geven. Als jullie mij om hulp vragen, dan kom ik jullie helpen.
=Help andere mensen
Zorg dat niemand meer onderdrukt wordt. Beschuldig mensen niet te snel, vertel geen slechte dingen over een ander.10Als iemand honger heeft, geef hem dan te eten. Geef hem net zo veel als je zelf eet. En geef aan de armen alles wat ze nodig hebben.
Als jullie dat doen, dan zullen jullie gelukkig zijn. Jullie zullen lijken op licht dat in het donker schijnt. Overal waar het donker is, zorgen jullie voor stralend licht.11Ik zal jullie leiden. Als je dorst hebt, zal ik je te drinken geven. Ik zal jullie sterk en krachtig maken. Jullie zullen lijken op een tuin waar altijd water doorheen stroomt. Jullie zullen lijken op een bron waar altijd water uit komt.
12Jullie zullen de steden die lang geleden verwoest werden, zelf weer opbouwen. Jullie zullen de oude muren die lang geleden gebouwd zijn, weer sterk maken. En dan worden jullie genoemd 'Volk dat muren weer opbouwt en weer wegen aanlegt'.
=Op sabbat moet je uitrusten
13De sabbat is een heilige dag. Op die dag moet je uitrusten, je mag dan geen zaken doen. De sabbat is een vrolijke dag, het is een dag om mij te vereren. Op die dag mag je niet bezig zijn met van alles. Je mag geen spullen kopen of verkopen, en je moet geen belangrijke zaken willen bespreken.
14Als jullie op die dag uitrusten, zal ik jullie vreugde geven. Jullie zullen het land dat ik aan jullie voorvader Jakob gegeven heb, weer in bezit nemen. En jullie zullen genieten van alles wat op dat land groeit. Dat beloof ik.'
=Het volk hoopt op bevrijding
=Waarom het volk niet bevrijd wordt
#59
1Volk van Israël, jullie worden maar niet bevrijd, en jullie denken dat het komt door de Heer. Jullie denken dat hij niet machtig genoeg is, jullie denken dat hij doof is en niet goed luistert. 2-3Maar daar komt het niet door. Het komt door jullie zelf! Want jullie handen zitten vol bloed, jullie hebben mensen vermoord. En jullie bedriegen elkaar, uit jullie mond komen alleen maar leugens.
Daarom is er zo'n grote afstand tussen jullie en jullie God. Daarom verbergt hij zich en luistert hij niet naar jullie.4Er wordt niet meer eerlijk rechtgesproken. Niemand krijgt een eerlijk proces. De mensen vertrouwen op valse bewijzen, en ze vertellen leugens aan de rechter. Ze kunnen alleen maar liegen en bedriegen.
En ze bedenken steeds slechte plannen.5Dan lijken ze op slangen die hun eieren uitbroeden. Als je zo'n ei opeet, ga je dood. En als je erop trapt, komt er een giftige slang uit. De plannen van die mensen zijn net zo gevaarlijk als zulke eieren. 6Met hun plannen proberen ze andere mensen in hun macht te krijgen. Net zoals spinnen die vliegen vangen in hun web. Maar hun plannen hebben verder geen doel. Ze zijn gevaarlijk, maar ook zinloos.
De mensen doen alleen maar slechte dingen. Ze gebruiken graag geweld.7Ze willen steeds meer kwaad doen, ze vermoorden iedereen die ze tegenkomen. Ze bedenken alleen maar slechte plannen. Overal waar ze komen, gebeuren vreselijke rampen.
8Ze weten niet wat vrede is. Ze kennen geen eerlijk recht. Ze liegen en bedriegen, steeds maar weer. De mensen willen geen vrede.
=Het volk blijft hopen op bevrijding
9Volk van Israël, jullie zeggen: 'Wij weten wel waarom God ons niet bevrijdt. We weten wel waarom er onrecht is in het land. Toch hopen we op bevrijding, we hopen dat het licht wordt. Ook al weten we dat we gevangen zitten en dat het donker blijft.
10We lijken wel blind. Het is alsof we dicht langs een muur moeten lopen om de weg te vinden. De zon schijnt, maar het lijkt wel nacht. We leven, maar we lijken wel dood.
11We grommen als beren die weten dat ze gaan sterven. We klagen als duiven, zo droevig zijn we. We hopen op eerlijke rechtspraak, maar die komt er niet. We hopen dat God ons bevrijdt, maar dat gebeurt niet. 12Want met ons slechte gedrag hebben wij ons steeds tegen de Heer verzet.
We weten heel goed wat we fout gedaan hebben, we weten hoe slecht we zijn.13We verzetten ons tegen de Heer, we bedriegen hem, we laten hem in de steek. We dreigen met geweld, we liegen en bedriegen. En we spreken nooit de waarheid. 14Daarom is er geen eerlijke rechtspraak in het land. Overal worden leugens verteld, niemand is eerlijk tegen een ander.
15De waarheid is nergens meer te vinden. En wie niet mee wil doen met het kwaad, die wordt door anderen gestraft.'
=De Heer heeft zijn volk bevrijd
De Heer heeft alles gezien. Toen hij zag dat er in het land geen eerlijke rechters meer waren, werd hij kwaad.16Hij was verbaasd dat niemand iets deed. Hij vond het verschrikkelijk dat er niemand in actie kwam.
Hij bevrijdde zijn volk, hij deed het op eigen kracht. Hij wilde zijn volk redden!17Hij vocht voor zijn volk als een dappere held. Hij strafte de vijanden en redde zijn volk. Zo zorgde hij ervoor dat zijn volk bevrijd werd.
=De Heer zal komen met kracht
18De Heer zal zijn vijanden verslaan, hij straft al zijn tegenstanders. Hij straft zijn vijanden, waar ze ook wonen.
19Overal op de wereld zullen de mensen eerbied hebben voor de machtige Heer. Want hij zal komen met kracht. Hij komt met de kracht van water in een rivier. Zijn adem is als een storm die het water steeds sneller laat stromen.
20De Heer zal naar Jeruzalem komen om zijn volk te bevrijden. Dan redt hij de Israëlieten die zich niet langer tegen hem verzetten. Dat heeft hij beloofd.
=De Heer zal zijn volk beschermen
21De Heer zegt tegen zijn volk: 'Ik beloof dat ik jullie altijd zal beschermen. Ik heb jullie mijn geest gegeven. En jullie moeten beloven dat jullie mijn woorden steeds zullen doorvertellen. Jullie zelf moeten dat doen, en ook jullie kinderen en kleinkinderen. Blijf mijn woorden steeds doorvertellen.'
=Gods licht schijnt over Jeruzalem
=Jeruzalem wordt de stad van het licht
#60
1Jeruzalem, wees niet langer bedroefd. Laat het licht over je schijnen, het licht van de Heer. Hij komt naar je toe als een stralende zon. 2Alle volken leven in het donker, de hele aarde is zo donker als de nacht. Maar over jou schijnt het licht van de Heer.
Iedereen ziet dat stralende licht.3De volken en hun koningen, ze komen allemaal naar je toe, Jeruzalem. Ze volgen allemaal dat stralende licht, ze willen allemaal naar die schitterende stad.
=De inwoners van Jeruzalem komen terug
4Doe je ogen maar open, Jeruzalem, en kijk om je heen. Daar komen je inwoners aan! Ze komen allemaal naar je toe, vanuit verre landen. Andere volken brengen hen veilig thuis. Ze dragen je inwoners alsof het hun eigen kinderen zijn.
5Jeruzalem, kijk! Je ogen zullen stralen van blijdschap, en je hart zal bonzen van vreugde.
=De andere volken brengen geschenken
Die volken brengen ook geschenken voor je mee. Ze nemen hun rijkdommen mee uit verre landen.6Ze brengen veel kamelen mee, jonge kamelen uit Midjan en Efa. En de mensen uit Seba komen met veel wierook en goud. Zij vertellen allemaal hoe machtig ik ben.
7De schapen en geiten uit Kedar zijn allemaal voor jou, Jeruzalem. En ook de rammen uit Nebajot mag je hebben. De Heer zegt: 'Je mag die dieren op mijn altaar offeren, ik zal ze graag van je aannemen. En ik zal de tempel weer opbouwen, mijn tempel zal prachtig zijn!'
=De volken komen uit verre landen
8Jeruzalem, wat komt daar aan? Zijn het wolken die over het water zweven? Of zijn het duiven die terugvliegen naar huis? 9Nee, het zijn schepen uit verre landen. Ze zijn onderweg naar de Heer. Voorop varen de schepen uit Tarsis. Zij brengen je inwoners mee, en ze hebben zilver en goud bij zich.
Ja, zelfs vanuit de verste landen komen ze naar je toe, Jeruzalem. Al die volken komen naar je toe om mij te vereren. Ze komen voor de heilige God van Israël. Want hij heeft van jou weer een schitterende stad gemaakt.10De Heer zegt: 'Jeruzalem, die volken zullen je muren weer opbouwen. En hun koningen zullen jou dienen. Ik ben kwaad op je geweest en ik heb je geslagen. Maar ik zal weer goed voor je zijn, ik zal weer voor je zorgen.
11Je poorten zullen nooit meer gesloten worden. Ze zullen altijd openstaan, dag en nacht. Dan kunnen de volken binnenkomen, met al hun rijkdommen. Ook hun koningen zullen door jouw poorten naar binnen gaan.
12Maar de volken en koninkrijken die jou niet willen dienen, zullen verdwijnen. Zij zullen volledig vernietigd worden.
13Mijn tempel zal weer opgebouwd worden. Hij zal versierd worden met het allermooiste hout uit de Libanon-bergen. De tempel waarin ik woon, zal prachtig zijn.
=Jeruzalem wordt een stad van vrede
14Jeruzalem, vroeger werd je onderdrukt, maar nu niet meer. Nee, je vijanden zullen juist voor je knielen. Zij zullen je Stad van de Heer noemen, en Stad van de Heilige God van Israël.
15Vroeger was je alleen en verlaten. Iedereen had een hekel aan je, niemand wilde je bezoeken. Maar ik maak van jou weer een prachtige stad, voor altijd. De mensen zullen steeds blijven komen om van jou te genieten.
16De andere volken en hun koningen zullen als een moeder voor je zorgen. Ze zullen je alles geven wat je nodig hebt. En dan zul je weten dat ik, de Heer, jou bevrijd. En dat ik, de machtige God van Jakob, jou bescherm.
17Je zult een rijke stad zijn. Want ik geef je goud in plaats van koper. Ik geef je zilver in plaats van ijzer, ik geef je koper in plaats van hout, en ijzer in plaats van stenen.
Binnen jouw muren zal er altijd vrede zijn. Je leiders zullen rechtvaardig zijn.18In jouw land zal geen geweld meer zijn. Er wordt niets meer verwoest, er zijn geen grote rampen meer. Je zult beschermd worden door je muren, en iedereen zal onder de indruk zijn van je poorten.'
=In Jeruzalem is het altijd licht
19-20Jeruzalem, de Heer zal je voor altijd licht geven. Overdag heb je de zon niet meer nodig, 's nachts ben je niet meer afhankelijk van het licht van de maan.
Het licht van de zon verdwijnt als de zon ondergaat. En het licht van de maan verdwijnt als de maan kleiner wordt. Maar het licht van de Heer zal nooit verdwijnen! Hij zal je altijd licht geven, het zal nooit meer donker zijn. De dagen dat je verdriet had en rouwde, zijn voorgoed voorbij.21De Heer zegt: 'Mijn volk zal alleen nog bestaan uit goede en eerlijke mensen. Het land zal voor altijd van hen zijn. Ik heb hen gemaakt, ze zijn een teken van mijn macht.
22Mijn volk wordt machtig en groot. Zelfs de kleinste families zal ik heel groot maken. En ik zal ervoor zorgen dat het snel gebeurt, op de juiste tijd.'
=Goed nieuws voor Jeruzalem
=Gods dienaar brengt het goede nieuws
#61
1Gods dienaar zegt: 'God, de Heer, heeft mij uitgekozen. Hij heeft mij zijn geest gegeven.
Hij heeft mij gestuurd om aan arme mensen het goede nieuws te brengen. En om aan mensen die lijden, weer hoop te geven. Hij heeft me gestuurd om tegen gevangenen te zeggen: 'Jullie zijn vrij!'2Hij heeft me gestuurd om aan de mensen te vertellen: 'Er komt een jaar waarin de Heer jullie vergeeft. Er komt een tijd dat God jullie vijanden zal straffen.'
De Heer heeft me gestuurd om mensen die verdriet hebben, te troosten.3Hij heeft me naar Jeruzalem gestuurd om de mensen daar weer vreugde te geven. Om tegen hen te zeggen: 'Jullie moeten geen rouwkleren dragen, maar feestkleren. Jullie moeten niet bedroefd op de grond zitten, maar dansen en vrolijk zijn!'
Dan zullen de inwoners van Jeruzalem weer een sterk volk zijn. Dan zullen ze lijken op bomen die de Heer zelf geplant heeft, als teken van zijn macht.4Volk van Israël, jullie zullen het hele land weer opbouwen. Alles wat verwoest is, alle verlaten steden die in puin liggen. Dan kunnen jullie daar weer wonen.
5Andere volken zullen jullie helpen. Zij zullen zorgen voor jullie schapen. En ze zullen voor jullie werken op de akkers en in de wijngaarden.
6Volk van Israël, jullie zullen priesters van de Heer genoemd worden. Iedereen zal zeggen: 'Dat zijn de dienaren van onze God.' Jullie zullen genieten van de rijkdom van andere volken. En met die rijkdom kunnen jullie een prachtige stad bouwen.
7Jullie werden onderdrukt door andere volken, zij behandelden jullie als vuil. De Heer zal dat weer goedmaken door jullie twee keer zo veel land te geven. Jullie zullen voor altijd gelukkig zijn.'
=De Heer zal zijn volk belonen
8De Heer zegt: 'Ik wil dat er eerlijk rechtgesproken wordt in het land. Ik haat geweld en ik wil niet dat er gestolen wordt.
Ik zal mijn volk zeker belonen. Ik beloof dat ik voor altijd hun God zal zijn.9De nakomelingen van mijn volk zullen beroemd zijn. De hele wereld zal hen kennen. Iedereen die hen ziet, zal zeggen: 'Dat is het volk van de Heer. Hij heeft hen rijk en gelukkig gemaakt.''
=Jeruzalem zal juichen voor de Heer
10De inwoners van Jeruzalem zullen zeggen: 'Wij zingen van vreugde, we juichen voor de Heer. Want hij leerde ons om eerlijk en goed te leven, en hij maakte van Jeruzalem een veilige en prachtige stad! Onze stad is zo mooi als de kroon van een koning, zo mooi als de sieraden van een bruid.
11Alle volken zullen zien hoe machtig onze God is. Zoals er overal op aarde bomen en planten groeien, zo zorgt de Heer overal op aarde voor recht en vrede.'
=Jeruzalem zal Gods stad worden
=Jeruzalem zal een nieuwe naam krijgen
#62
1De Heer zegt: 'Ik zal blijven spreken. Ik zal pas zwijgen als Jeruzalem weer vrij is, en straalt van vreugde. Ik zal pas zwijgen als er weer eerlijk rechtgesproken wordt, en het overal licht is.
2Jeruzalem, alle volken zullen zien dat je bevrijd bent. Alle koningen zullen zien hoe prachtig je bent. Ikzelf zal jou een nieuwe naam geven. En alle volken zullen jou bij die naam noemen. 3Je zult een prachtige stad zijn, zo mooi als de kroon van een koning. En ik zal jou beschermen.
4-5Jeruzalem, de mensen zullen je niet langer Verlaten Stad noemen. Je nieuwe naam zal zijn: Stad waar de Heer naar verlangt. Want ik verlang naar jou, Jeruzalem. En je land zal niet langer Verwoest Land genoemd worden. Nee, het krijgt een nieuwe naam: Bruid van de Heer. Want iedereen zal van je land houden, zoals een bruidegom van zijn bruid houdt.
=Jeruzalem wordt nooit meer veroverd
6Jeruzalem, ik heb bewakers op je muren gezet. Die bewakers mogen nooit zwijgen. Dag en nacht moeten ze mij roepen. Ze mogen niet rusten. 7Ze moeten blijven roepen, totdat ik Jeruzalem weer opgebouwd heb. Ze mogen mij pas met rust laten als Jeruzalem weer een beroemde stad is.
8Inwoners van Jeruzalem, dit beloof ik jullie plechtig: Nooit meer zal ik jullie graan aan de vijanden geven. Nooit meer zullen zij de wijn opdrinken die jullie met veel moeite gemaakt hebben. 9Nee, jullie zullen zelf het graan eten dat jullie geoogst hebben. Jullie zullen zelf de wijn drinken die jullie van je eigen druiven gemaakt hebben. En jullie zullen mij daarvoor danken in mijn tempel.'
=De Heer brengt zijn volk terug
10De Heer zegt: 'Inwoners van Jeruzalem, ga door de poorten naar buiten. Ga de stad uit. Zet een vlag op een hoge berg, als teken voor de andere volken. Maak de weg vrij! Maak de weg vrij voor het volk dat terugkomt. Haal alle stenen weg.
11Dan zal ik dit tegen jullie zeggen, en iedereen zal het horen: 'Inwoners van Jeruzalem, jullie bevrijder is gekomen. En hij heeft zijn volk bij zich. Hij heeft hen bevrijd, ze zijn van hem.'
12Het volk dat terugkomt, krijgt dan nieuwe namen: Heilig Volk, Volk dat door de Heer bevrijd is. En jullie stad zal heten: Stad waar de Heer van houdt, Stad die nooit meer verlaten wordt.
=De Heer straft de vijanden
=De Heer straft het volk van Edom
#63
1Wie komt daar aan, vanuit de stad Bosra in Edom? Wie is toch die trotse, machtige koning, met zijn prachtige, rode mantel? Dat ben ik, de Heer. Ik breng mijn volk de redding die ik beloofd heb. Ik heb de macht om hen te redden.
2Mijn kleren zijn rood. Het lijkt wel alsof ik net druiven geperst heb! 3Mijn kleren zijn rood omdat ik de vijanden van mijn volk gestraft heb. Ik heb het alleen gedaan, geen enkel volk heeft me daarbij geholpen. Ik was kwaad, ik was woedend op het volk van Edom. Daarom heb ik ze gedood, en daardoor zijn mijn kleren nu rood van het bloed.
=De Heer heeft alle volken gestraft
4Ik had besloten om mijn vijanden te straffen. Het was tijd dat mijn volk bevrijd werd. 5Maar ik zag dat niemand me wilde helpen. Ik was verbaasd dat niemand mij steunde. Ik moest het alleen doen. Maar mijn woede gaf me kracht.
6En zo heb ik de volken gestraft. Mijn woede maakte ze machteloos. Ik heb ze gedood, hun bloed stroomde over de aarde.'
=Jesaja bidt tot God
=Jesaja vertelt over Gods trouw
7Jesaja zegt: 'Ik zal vertellen hoe trouw de Heer is, ik zal er steeds opnieuw over spreken! Ik maak bekend wat de machtige Heer voor ons gedaan heeft. Hij is goed voor ons geweest, omdat hij van ons houdt. Hij is het volk van Israël altijd trouw gebleven. 8Hij heeft gezegd: 'Israël is mijn volk, de Israëlieten zijn mijn kinderen. Ze zullen mij altijd trouw blijven.'
De Heer werd onze bevrijder.9Hij voelde met ons mee. Als wij pijn hadden, voelde hij ook pijn. Hij hield van ons. Daarom kwam hij zelf om ons te redden. Hij heeft ons bevrijd, en hij heeft ons door de woestijn geleid. Hij heeft altijd voor ons gezorgd.
=Het volk heeft zich tegen God verzet
10Maar wij hebben ons tegen de Heer, de heilige God, verzet. Wij hebben hem verdriet gedaan. Daarom werd hij onze vijand, daarom viel hij ons aan. 11Hij was onze vijand totdat hij weer terugdacht aan het verleden, aan Mozes die zijn volk uit Egypte leidde.
Waar is de Heer nu? Waar is de God die ons volk door de Rietzee liet gaan, onder leiding van Mozes en Aäron? Waar is de God die het volk moed en kracht gaf?12Waar is de God die Mozes hielp door zijn grote macht te laten zien? Waar is de God die een weg door de Rietzee maakte? Waar is onze God, die voor altijd beroemd geworden is?
13Waar is de God die ons door het diepe water leidde? Waar is de God die ons door de woestijn leidde? Wij konden steeds rustig verdergaan, ook als we op gevaarlijke plekken kwamen. 14Het was God zelf die ons rust gaf. Zo heeft hij zijn volk geleid, zo werd hij overal beroemd.
=Jesaja vraagt om Gods hulp
15Heer, kijk toch naar ons vanuit uw heilige hemel! Kijk naar ons vanuit uw schitterende woning. Waarom vecht u niet meer voor ons? Waarom laat u geen machtige daden meer zien? U houdt niet meer van ons, u zorgt niet meer voor ons!
16U bent toch onze vader? U hebt ons toch steeds bevrijd? Abraham en Jakob leven niet meer, zij weten niet wie wij zijn. Maar u, Heer, blijft altijd onze vader.
17Waarom hield u ons niet tegen toen we bij u weggingen? Waarom hebt u ons ongehoorzaam gemaakt, zodat we niet meer naar u wilden luisteren? Heer, kom toch bij ons terug! Want wij zijn uw dienaren, wij zijn uw eigen volk!
18Sinds kort hebben vijanden ons, uw heilige volk, in hun macht. Zij hebben uw tempel vernield. 19Het lijkt wel of u nooit over ons geregeerd hebt. Het lijkt wel of wij nooit uw volk geweest zijn!
Heer, kom toch uit de hemel naar beneden! Als u komt, zal iedereen schrikken. Zelfs de bergen zullen beven!
=Jesaja vraagt of God naar de aarde komt
#64
1Als u komt, zullen de vijanden weten hoe machtig u bent. U zult komen als een vuur dat takken laat branden, een vuur dat water laat koken! Als u komt, zullen de volken beven van angst. 2Want u zult grote wonderen doen. Wonderen waar wij niet meer op durfden te hopen. Als u uit de hemel komt, zullen ook de bergen beven.
3Nog nooit is er zoiets gebeurd. Nog nooit heeft iemand zoiets gehoord. U helpt mensen die op u vertrouwen. Nog nooit heeft een god zoiets gedaan.
4U komt naar mensen toe die goed willen leven. U helpt goede en eerlijke mensen, die dicht bij u willen leven.
Maar nu bent u kwaad op ons, omdat wij alles verkeerd gedaan hebben. Waren we maar dicht bij u gebleven, dan zouden we gered zijn!5Wij hebben niet gedaan wat u wilt. Alles wat we doen, is slecht. We zijn onrein geworden. We zijn bij u weggegaan, als dorre bladeren die ver weg waaien in de wind.
6Niemand van ons zoekt meer naar u, niemand vraagt u nog om hulp. U verbergt u voor ons. U hebt ons in de steek gelaten, en nu zijn we ver bij u vandaan.
=Jesaja vraagt God om vergeving
7Heer, u bent onze vader, u hebt ons gemaakt! U hebt ons gevormd, zoals een pottenbakker iets moois vormt uit klei. 8Wees niet langer kwaad op ons. Denk niet langer aan alles wat we verkeerd gedaan hebben. Kijk naar ons! Wij zijn toch uw volk?
9Jeruzalem is verwoest, er is niets meer van over. De stad waar uw tempel stond, is een woestijn geworden. 10Ook de tempel zelf, waar onze voorouders u vereerden, is weg. Onze prachtige tempel is door vuur verwoest. En alles wat in de tempel stond, is vernield.
11Heer, waarom doet u niets? Waarom blijft u zwijgen? Waarom laat u ons zo lijden?'
=Gods dienaren worden niet gestraft
=Het volk blijft zich verzetten
#65
1De Heer zegt: 'Mijn volk heeft mij niet om raad gevraagd, maar toch ben ik er voor hen. Mijn volk bidt niet tot mij, maar toch zeg ik tegen hen: 'Hier ben ik, hier!' 2Ik sta elke dag voor hen klaar.
Maar mijn volk blijft zich tegen mij verzetten. Ze doen wat ze zelf willen, ze kiezen de verkeerde weg.3Ze maken mij steeds weer kwaad. Want ze brengen offers in tuinen waar afgoden vereerd worden, en ze branden wierook op altaren van afgoden. 4's Nachts gaan ze naar de begraafplaats om contact te krijgen met de doden. Ze eten varkensvlees en ander onrein voedsel.
5Tegen andere mensen zeggen ze: 'Blijf waar je bent, kom niet te dicht bij ons. Want wij zijn te heilig voor jullie.' Zo beledigen ze mij de hele tijd, ze maken me woedend!'
=De Heer zal zijn volk straffen
6De Heer zegt tegen zijn volk: 'Ik ga jullie straffen, dat staat vast. En ik houd pas op als jullie voor al je misdaden gestraft zijn.
7Ik zal jullie ook straffen voor de misdaden van jullie voorouders. Want ook zij hebben afgoden vereerd, en offers aan hen gebracht op bergen en heuvels. Ook zij hebben mij beledigd. Lang geleden heb ik al bepaald welke straf ze zouden krijgen.'
=Gods dienaren zullen in het land wonen
8De Heer zegt: 'Ik zal niet het hele volk straffen. Want er zijn ook goede mensen bij. Die goede mensen zijn mijn dienaren, hen zal ik in leven laten. Het is net als met een druiventros waar nog een paar goede druiven aan zitten. Die gooi je niet weg, want je kunt er nog sap uit halen.
9In Israël en in de bergen van Juda zal een nieuwe generatie geboren worden. Daar zal ik voor zorgen. Zij worden de dienaren die ik zelf uitgekozen heb. Zij zullen het land in bezit nemen en er gaan wonen. 10In het hele land, van het westen tot het oosten, zullen hun schapen gras vinden en zullen hun koeien rusten. Want zij zijn mijn volk, zij zijn het volk dat mij om raad gevraagd heeft.'
=Veel mensen laten de Heer in de steek
11-12De Heer zegt tegen iedereen die hem in de steek gelaten heeft: 'Maar jullie zal ik straffen. Jullie zullen sterven! De vijanden zullen jullie verslaan en jullie doden in de strijd. Want jullie hebben mij niet vereerd op mijn heilige berg. Nee, jullie hebben andere goden vereerd. Jullie hebben offers gebracht aan de god van het geluk en aan de god van het geld!
Ik heb jullie vaak geroepen, maar jullie gaven nooit antwoord. Ik heb tegen jullie gesproken, maar jullie luisterden niet. Jullie wisten wat ik wilde, maar jullie bleven slechte dingen doen.
=Gods dienaren zullen het goed hebben
Jullie hebben mij in de steek gelaten.13Daarom zal ik verschil maken tussen jullie en mijn dienaren: Mijn dienaren zullen genoeg te eten hebben, maar jullie zullen honger hebben. Mijn dienaren zullen genoeg te drinken hebben, maar jullie zullen dorst hebben. Mijn dienaren zullen vrolijk zijn, maar jullie zullen uitgelachen worden. 14Mijn dienaren zullen juichen van vreugde, maar jullie zullen schreeuwen van verdriet. Jullie zullen klagen omdat jullie niet meer weten wat je moet doen.
15Mijn dienaren zullen jullie naam alleen gebruiken om mensen iets slechts toe te wensen, als ze hen dood willen hebben. Maar mijn dienaren zullen zelf een nieuwe naam krijgen. 16Die naam zullen ze gebruiken als ze mensen zegenen. Of als ze iets plechtig beloven en zeggen: 'Dat beloof ik plechtig. Zo zeker als God leeft, de God die betrouwbaar is!' En dan denkt niemand meer aan de ellende van vroeger. Ook ik zal er niet meer aan terugdenken.'
=Een nieuwe hemel en een nieuwe aarde
17De Heer zegt tegen zijn volk: 'Let op wat ik ga doen. Ik ga een nieuwe hemel en een nieuwe aarde maken! Iedereen zal het verleden vergeten, niemand zal meer aan vroeger denken. 18Jullie zullen allemaal blij zijn met mijn nieuwe schepping. Iedereen zal juichen!
Ik maak van Jeruzalem een nieuwe stad. Een stad waar de mensen vrolijk zijn en juichen.19En ik zal zelf ook juichen. Ik zal blij zijn met Jeruzalem en met mijn volk.
In de stad zal niemand meer klagen, niemand zal er nog huilen van verdriet.20Er zullen geen pasgeboren baby's of jonge mensen meer sterven. De mensen zullen pas sterven als ze honderd jaar zijn. Alleen mensen die slecht leven, zullen eerder doodgaan.
=In Jeruzalem zal iedereen gelukkig zijn
21De mensen in Jeruzalem zullen huizen bouwen en er zelf in gaan wonen. Ze zullen wijngaarden aanleggen en zelf de druiven opeten. 22Niemand anders zal in hun huizen wonen, niemand anders zal van hun druiven eten. Iedereen zal zelf kunnen genieten van alles wat hij met zijn eigen handen gemaakt heeft. Want de inwoners van Jeruzalem zullen lang leven. Mijn volk zal oud worden, zo oud als een sterke boom.
23Hun harde werken zal niet voor niets zijn. En hun kinderen zullen niet sterven aan vreselijke ziektes. Ze zullen een volk zijn dat door mij gezegend is, zij en al hun nakomelingen.
24Nog voordat ze mij roepen, zal ik antwoord geven. Terwijl ze nog aan het bidden zijn, doe ik al wat ze vragen.'
=Er zal een tijd van vrede komen
25De Heer zegt: 'Er komt een tijd dat niemand meer kwaad doet. Dat beloof ik. Geen mens zal nog iets slechts doen op mijn heilige berg. Dan eet een wolf samen met een lam. Een leeuw eet gras, net als een koe. En een slang eet geen levende dieren meer.'
=Jeruzalem is de stad van God
=De Heer is te groot voor de aarde
#66
1De Heer zegt: 'Jullie willen een tempel voor mij bouwen waar ik kan wonen. Maar dat kan niet, want ik ben groter dan jullie denken! Ik ben koning van de hemel, ik heers over de aarde. 2Ik heb alles zelf gemaakt. Door mij zijn de hemel en de aarde ontstaan.
Ook al woon ik in de hemel, toch ben ik er voor de mensen op aarde. Vooral voor mensen die arm zijn en onderdrukt worden. Ik help de mensen die mijn woorden belangrijk vinden.3Ja, ik help mensen die mij vereren, maar dan moeten ze geen slechte dingen doen!
Als iemand voor mij een stier slacht maar ook een mens doodt, dan zal ik hem straffen. Als iemand een schaap offert maar ook een hond doodmaakt, dan zal ik hem straffen. Als iemand een graanoffer brengt maar ook het bloed van een varken offert, dan zal ik hem straffen. Als iemand wierook voor mij brandt maar dat ook doet voor een andere god, dan zal ik hem straffen.
Als die mensen ervoor kiezen om zulke afschuwelijke dingen te doen,4dan kies ik ervoor om hen te straffen. Alles waar ze bang voor zijn, zal met hen gebeuren.
Want ik heb hen geroepen, maar ze gaven geen antwoord. Ik heb tegen hen gesproken, maar ze luisterden niet. Ze deden steeds slechte dingen. Ze hebben mij in de steek gelaten.'5De Heer zegt tegen de mensen die hem vereren: 'Als jullie mijn woorden belangrijk vinden, luister dan naar mij! De rest van het volk heeft een hekel aan jullie. Ze willen niets met jullie te maken hebben. Ze lachen jullie uit en zeggen: 'De Heer moet maar eens laten zien hoe machtig hij is! Dan kunnen wij zien waarom jullie zo vrolijk zijn.' Maar die mensen zullen zelf uitgelachen worden!'
6Luister! Er klinkt geschreeuw in de stad. Vanuit de tempel klinkt een luide stem. Het is de stem van de Heer. Hij zegt dat hij zijn vijanden zal straffen voor hun daden.
=Jeruzalem krijgt nieuwe inwoners
7Jeruzalem krijgt nieuwe inwoners. De stad lijkt op een vrouw die al gaat bevallen voordat de weeën echt begonnen zijn. Een vrouw die zonder pijn een kind krijgt. 8Maar zoiets kan helemaal niet! Een land kan niet in één dag ontstaan, een volk wordt niet in één ogenblik geboren! En toch zal dat gebeuren met Jeruzalem!
9De Heer zegt: 'Ik maak af wat ik begonnen ben. Jeruzalem zal nieuwe inwoners krijgen, daar zal ik voor zorgen.'
=Nu kan iedereen blij zijn
10Juich, als je van Jeruzalem houdt, wees blij! De mensen die eerst verdrietig waren over de stad, kunnen nu vrolijk zijn!
11Want in Jeruzalem zullen jullie getroost worden, daar zullen jullie het goed hebben. Jeruzalem is net als een moeder die voor je zorgt. En jullie zijn haar kinderen, die drinken aan haar borst. Jullie zullen meer dan genoeg hebben en sterk worden.
=In Jeruzalem zal er vrede zijn
12De Heer zegt tegen zijn volk: 'Net zoals het water van een rivier altijd stroomt, zo zal er in Jeruzalem altijd vrede zijn. Daar zal ik voor zorgen. En zoals uit een rivier steeds maar water komt, zo zullen andere volken steeds met geschenken komen. Die geschenken zijn voor jullie.
In Jeruzalem zullen jullie veilig zijn, net als kinderen die bij hun moeder op schoot zitten.13In Jeruzalem komt er een eind aan jullie verdriet. Want ik zal jullie troosten, zoals een moeder haar kinderen troost.
14Dan laat ik aan jullie mijn macht zien, en aan de vijanden mijn woede. Als jullie dat zien, zullen jullie vrolijk en gelukkig zijn. Jullie krijgen weer kracht. Jullie kracht zal snel groeien, net zoals jonge plantjes snel sterker worden.'
=De Heer komt om zijn vijanden te straffen
15De Heer zal komen op zijn strijdwagen, zo snel als een storm. Hij komt om zijn vijanden te straffen. Hij komt met vuur, want zijn woede is groot. 16Hij zal zijn oordeel geven over alle mensen. Veel mensen zullen sterven door zijn vuur en zijn zwaard.
17De Heer straft de mensen die naar tuinen gaan waar afgoden vereerd worden. Hij straft de mensen die vlees eten van varkens, muizen of andere onreine dieren. De Heer zegt: 'Die mensen zullen allemaal sterven, 18want ik weet hoe slecht ze zijn.'
=De volken zullen Gods macht zien
De Heer zegt: 'De tijd is gekomen om de volken te straffen. Ik zal veel volken en landen bij elkaar brengen. Ze zullen komen en zien hoe machtig ik ben.19Maar ik zal iets bijzonders doen: ik zal ze niet allemaal straffen.
De mensen die ik niet straf, zal ik naar andere volken sturen. Daar zullen ze iedereen vertellen over mijn macht. Ik stuur hen naar verre landen: naar Tarsis, Pul en Lydië, waar de mensen goed kunnen schieten met pijl en boog, naar Tubal en Griekenland, en naar de verste eilanden. Want in die landen is mijn naam nog niet bekend, daar hebben ze nog niet gehoord hoe machtig ik ben.20Ik zal dus mensen naar verre landen sturen. Zij zullen de Israëlieten die daar gevangen zitten, terughalen. Ze brengen hen terug naar Jeruzalem met paarden en wagens, en met ezels en kamelen. Ze brengen hen naar Jeruzalem, naar mijn heilige berg, als een geschenk voor mij. Het zal net zo'n feest zijn als wanneer de Israëlieten heilige offers naar mijn tempel brengen. 21En dan zullen ook mensen van andere volken mij als priester kunnen dienen.'
=Iedereen zal naar Gods tempel komen
22De Heer zegt tegen zijn volk: 'Ik zal een nieuwe hemel en een nieuwe aarde maken. Die zullen altijd blijven bestaan. En ook jullie en jullie nakomelingen zullen altijd blijven bestaan.
23Bij elke nieuwe maan en op elke sabbat zullen alle mensen naar mijn tempel komen. En daar zullen ze allemaal voor mij knielen.
24En als ze Jeruzalem weer verlaten, zullen ze de dode lichamen zien van de mensen die zich tegen mij verzet hebben. Die mensen zullen voor altijd branden in het vuur. De wormen zullen voor altijd over hun lichamen kruipen. Het zal voor iedereen afschuwelijk zijn om dat te zien.'
