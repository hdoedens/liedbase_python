
#1
1Amos was een profeet. Hij kwam uit Tekoa, en hij was een boer met veel schapen. Hij zag in een droom wat er met het land Israël zou gebeuren. Dat was in de tijd dat Uzzia koning van Juda was. Jerobeam, de zoon van Joas, was toen koning van Israël. Het was twee jaar voor de grote aardbeving.
Nu volgt wat Amos gezegd heeft.2De Heer spreekt in Jeruzalem, hij spreekt op de berg Sion. Zijn stem klinkt als het brullen van een leeuw. Als de Heer spreekt, verdroogt het veld van de herders. En het gras op de berg Karmel gaat dood.
=Tegen de Arameeërs
3Dit zegt de Heer: 'Misdadigers zijn het daar in Damascus! Ze hebben Gilead totaal verwoest.
Daarom staat mijn besluit vast: Ik zal hen straffen.4Het paleis van koning Hazaël en de paleizen van koning Benhadad zullen afbranden. 5De poorten van de stad Damascus zal ik openbreken. De koning van Bikat-Awen en de koning van Bet-Eden zal ik doden. Het volk van Aram laat ik wegbrengen naar een ver land.' Dat is wat de Heer zegt.
=Tegen de Filistijnen
6Dit zegt de Heer: 'Misdadigers zijn het daar in Gaza! Ze hebben mijn volk uit Israël weggehaald. Ze hebben hen als slaven verkocht aan de Edomieten.
Daarom staat mijn besluit vast: Ik zal hen straffen.7De muren van de stad Gaza en ook de paleizen zullen afbranden. 8De koning van de stad Asdod en de koning van de stad Askelon zal ik doden. En de stad Ekron zal ik verwoesten. De Filistijnen zullen allemaal sterven, niemand blijft in leven.' Dat is wat God, de Heer, zegt.
=Tegen de stad Tyrus
9Dit zegt de Heer: 'Misdadigers zijn het daar in Tyrus! Ze hebben mijn volk uit Israël weggehaald. En ze hebben hen als slaven verkocht aan de Edomieten. Ze hebben zich niet gehouden aan de afspraken met hun eigen vrienden.
Daarom staat mijn besluit vast: Ik zal hen straffen.10De muren van Tyrus en de paleizen in de stad zullen afbranden.'
=Tegen de Edomieten
11Dit zegt de Heer: 'Misdadigers zijn het daar in Edom! Ze hebben de Israëlieten, hun eigen vrienden, achtervolgd en gedood. Ze hadden geen medelijden. Ze bleven maar doorgaan, aan hun woede kwam geen einde.
Daarom staat mijn besluit vast: Ik zal hen straffen.12De stad Teman en de paleizen van de stad Bosra zullen afbranden.'
=Tegen de Ammonieten
13Dit zegt de Heer: 'Misdadigers zijn het daar in Ammon! Toen ze een nieuw gebied wilden veroveren, hebben ze in Gilead zelfs zwangere vrouwen gedood.
Daarom staat mijn besluit vast: Ik zal hen straffen.
14De muren van de stad Rabba en de paleizen in de stad zullen afbranden. Er zullen felle gevechten zijn. Het geschreeuw van de vijanden zal klinken als het lawaai van een storm. 15De koning en de leiders van Ammon worden meegenomen naar een ver land.' Dat is wat de Heer zegt.
=Tegen de Moabieten
#2
1Dit zegt de Heer: 'Misdadigers zijn het daar in Moab! Ze hebben de botten van de koning van Edom volledig verbrand.
Daarom staat mijn besluit vast: Ik zal hen straffen.2Moab en de paleizen van de stad Keriot zullen afbranden. De Moabieten zullen sterven in de strijd, terwijl overal lawaai klinkt van trompetten, en geschreeuw van vechtende soldaten. 3Ik zal de koning en de leiders van het land doden.' Dat is wat de Heer zegt.
=Tegen Juda
4Dit zegt de Heer: 'Misdadigers zijn het daar in Juda! Ze hebben zich niet gehouden aan mijn regels en wetten. Ze geloofden in afgoden, net als hun voorouders.
Daarom staat mijn besluit vast: Ik zal hen straffen.5Juda zal in brand staan en de paleizen in Jeruzalem zullen afbranden.'
=De Heer waarschuwt Israël
=Tegen Israël
6Dit zegt de Heer: 'Maar ook jullie zijn misdadigers, Israëlieten. Mijn besluit staat vast: ik zal jullie straffen. Jullie verkopen onschuldige mensen voor een beetje geld, en arme mensen voor een paar schoenen. 7Jullie geven zwakke mensen nog een trap als ze al op de grond liggen. Jullie duwen mensen die om hulp vragen, opzij. En een zoon en een vader gaan naar bed met hetzelfde meisje! Zo beledigen jullie mij.
8Jullie lopen in de tempel rond met mooie kleren aan. Maar die kleren hebben jullie gestolen! Jullie drinken wijn in de tempel, maar die wijn hebben jullie gekocht met gestolen geld.'
=De Heer heeft veel voor Israël gedaan
9-10Dit zegt de Heer: 'Ik heb zo veel voor jullie gedaan. Ik heb jullie weggehaald uit Egypte. Ik heb jullie door de woestijn geleid, veertig jaar lang. Ik heb de Amorieten gedood. Ze waren zo groot en sterk als bomen, maar ik heb ze allemaal vernietigd. En toen konden jullie het land van de Amorieten in bezit nemen.
11Ik koos sommigen van jullie uit om profeet te worden. Anderen koos ik uit om mijn dienaar te worden. Die dienaren beloofden om nooit wijn te drinken. Zo is het toch, Israëlieten? 12Maar weet je wat jullie gedaan hebben? Jullie hebben tegen die mensen gezegd dat ze toch wijn moesten drinken! En jullie hebben de profeten verboden om als profeet te spreken!'
=Niemand zal ontsnappen
13Dit zegt de Heer: 'Op een dag zal ik de aarde laten beven, de grond zal schudden onder jullie voeten. Zoals een wagen schudt die te vol geladen is.
14Dan kan niemand meer vluchten. Niemand is snel genoeg, niemand is sterk genoeg. Zelfs iemand die heel dapper is, zal sterven. 15Ook wie een pijl en boog heeft, kan de strijd niet volhouden. Wie heel snel loopt, kan toch niet wegkomen. En wie op een paard rijdt, kan toch niet ontsnappen. 16Ook de dapperste held laat alles achter om te vluchten. Zo zal het gaan als die dag komt!' Dat zegt de Heer.
=Israël heeft veel misdaden gepleegd
#3
1Volk van Israël, luister goed. De Heer zegt tegen jullie: 'Jullie zijn het volk dat ik uit Egypte bevrijd heb. 2Er zijn veel volken in de wereld, maar alleen jullie heb ik uitgekozen. Toch hebben jullie veel misdaden gepleegd. Daarom zal ik jullie straffen.'
=Niets gebeurt zomaar
3Twee mensen kunnen pas samen op reis gaan, als ze elkaar eerst ontmoet hebben. 4Een leeuw die op jacht is, brult alleen als hij iets gevangen heeft. En een leeuw in zijn hol brult pas als hij iets te eten heeft. 5Je kunt alleen een vogel in een net vangen, als je er eerst voer in hebt gelegd. En een val klapt pas dicht als er een dier in zit. 6De inwoners van een stad worden pas bang als het alarm klinkt. En er gebeurt alleen een ramp in een stad als de Heer dat wil.
7Zo is het met alles wat God, de Heer, doet: hij doet niets zomaar, zonder een plan. Dat plan heeft hij bekendgemaakt aan zijn profeten. 8En als God spreekt, moet een profeet zijn woorden wel doorgeven. Net zoals iedereen wel bang moet zijn voor een brullende leeuw.
=In Samaria worden mensen onderdrukt
9-11Dit zegt God, de Heer: 'Ga naar de paleizen van de stad Asdod en ga naar Egypte. Stuur de mensen van Asdod en Egypte naar de bergen bij de stad Samaria. Dan zien ze hoe verschrikkelijk het is in die stad. De mensen worden er onderdrukt. Van eerlijke rechtspraak hebben ze daar nog nooit gehoord. En in de paleizen van de stad zijn ze altijd aan het stelen en moorden.'
Daarom zegt de Heer: 'Samaria, de vijanden zullen van alle kanten op je afkomen. Dan worden je muren verwoest en je paleizen leeggeroofd.'12Dit zegt de Heer: 'Als een leeuw een schaap gepakt heeft, wat blijft er dan van over? De herder kan het dier niet redden. Hij vindt alleen een paar botjes en een stuk van een oor terug.
Zo zal het ook gaan met de Israëlieten in Samaria. Nu liggen ze nog lui op hun bed. Ze zakken lekker achterover in de kussens. Maar ze zullen niet gered worden.'
=De Israëlieten worden gestraft
13God, de Heer, de machtige God, zegt: 'Luister naar mijn woorden. Waarschuw de Israëlieten, het volk van Jakob. 14De dag komt dat ik de Israëlieten zal straffen voor hun misdaden. Ik zal hun altaren in Betel vernielen, ik zal die altaren aan stukken slaan. 15Ik zal hun huizen verwoesten, hun zomerhuizen en de huizen waar ze in de winter wonen. En ook alle prachtige paleizen worden verwoest.' Dat zegt de Heer.
=De vrouwen van Samaria zijn slecht
#4
1-3De Heer zegt tegen de vrouwen in Samaria: 'Luister naar mijn woorden. Jullie lijken op vette koeien, die de berg van Samaria kaalvreten. Jullie vertrappen zwakke mensen. Jullie mishandelen arme mensen. En intussen zeggen jullie tegen je man: 'Haal eens iets te drinken voor me!'
Maar dat gaat snel veranderen. Dat staat vast, zo zeker als ik de heilige God ben. Ik haal jullie daar weg, één voor één. Zoals iemand met een hengel vissen uit het water haalt, de één na de ander. Eén voor één worden jullie door de gaten in de muren van de stad naar buiten getrokken. En dan worden jullie meegenomen naar een onbekende plaats.'4-5De Heer zegt: 'Volk van Israël, kom naar de stad Betel, kom naar de stad Gilgal. Laat daar je slechte gedrag maar eens zien! Geef mij maar geschenken en breng mij offers. Laat iedereen maar weten hoe dankbaar jullie zijn. En vergeet niet overal te vertellen welke offers je vrijwillig brengt. Want jullie offeren toch zo graag?'
=Israël heeft niet naar God geluisterd
6De Heer zegt: 'Ikzelf heb ervoor gezorgd dat jullie honger hadden. Nergens was er nog brood te krijgen, in geen enkele stad. Daar heb ik voor gezorgd. Maar jullie zijn niet bij mij teruggekomen!
7Ikzelf heb ervoor gezorgd dat het niet meer regende. Er viel geen regen toen het graan moest groeien. In de ene stad liet ik het wel regenen, maar in de andere stad niet. Op het ene veld viel wel regen, op het andere niet. En daar groeide ook niets meer. 8De mensen liepen van stad naar stad, op zoek naar water. En ze bleven dorst hebben. Daar heb ik voor gezorgd. Maar jullie zijn niet bij mij teruggekomen!
9Ik heb ervoor gezorgd dat jullie koren niet kon groeien. Jullie tuinen en wijngaarden verdroogden. En sprinkhanen aten alle vruchten van de bomen op. Er was geen vijg of olijf meer te vinden. Daar heb ik voor gezorgd. Maar jullie zijn niet bij mij teruggekomen!
10Ik stuurde jullie een dodelijke ziekte, dezelfde ziekte die ik ooit naar de Egyptenaren stuurde. Jullie zonen werden door de vijand gedood, en jullie paarden werden gestolen. De stank van de doden in jullie leger was overal te ruiken. Daar heb ik voor gezorgd. Maar jullie zijn niet bij mij teruggekomen!
11Ik heb jullie steden verwoest, zoals ik vroeger Sodom en Gomorra verwoest heb. Wat er overbleef, leek op een stuk zwart hout dat uit het vuur gehaald is. Daar heb ik voor gezorgd. Maar jullie zijn niet bij mij teruggekomen!
12Daarom zal ik jullie straffen, volk van Israël. Dat gaat zeker gebeuren. Bereid je er maar op voor. Jullie zullen tegenover mij komen te staan, tegenover jullie God!'
=God heeft alles gemaakt
13God heeft de bergen gemaakt en de wind.
Hij heeft de mensen zijn plannen verteld.
Hij kan het ochtendlicht weer donker maken.
Hij verschijnt op de hoogste bergen.
Zijn naam is: Heer, machtige God.
=Amos maakt een klaaglied over Israël
#5
1Volk van Israël, luister naar het lied dat ik gemaakt heb. Het is een klaaglied en het gaat over jullie:
2'Israël, je ligt verslagen op de grond,
je kunt niet meer opstaan.
Je ligt op de grond,
en niemand helpt je overeind.'
3God, de Heer, zegt tegen Israël: 'Zo zullen jullie verslagen worden. Als er uit een stad duizend mannen oorlog gaan voeren, komen er maar honderd terug. En als er honderd mannen oorlog gaan voeren, komen er maar tien terug.'
=Wie God zoekt, zal leven
4Dit zegt God, de Heer, tegen het volk van Israël: 'Als jullie mij zoeken, zullen jullie leven. 5Maar zoek mij niet in de heilige plaatsen. Niet in Betel, niet in Gilgal, en ook niet in Berseba. Want de inwoners van Gilgal worden weggehaald, en Betel wordt een plaats vol ongeluk.
6Alleen als jullie mij zoeken, zullen jullie leven. Maar als jullie mij niet zoeken, dan zal ik komen met een vuur. Dat vuur zal jullie land verwoesten en het zal Betel verwoesten. Er is niemand die dat vuur kan doven.
7Ik straf jullie, want jullie veranderen recht in onrecht. En jullie haten eerlijke rechters.'
=God heeft alles gemaakt
8-9God heeft de sterren gemaakt,
alle sterrenbeelden heeft hij gevormd.
Het donker van de nacht verandert hij in ochtendlicht,
en 's avonds maakt hij van de dag weer nacht.
Uit het water van de zee maakt hij de regen,
en hij laat die neerkomen op de aarde.
Onverwachts stuurt hij de bliksem,
hij treft daarmee de sterke steden.
Zijn naam is: Heer.
=Israël onderdrukt arme mensen
10De Heer zegt: 'Er zijn eerlijke mensen in de stad. Maar jullie hebben geen respect voor hen. Er zijn mensen die de waarheid spreken. Maar jullie hebben een hekel aan hen. 11Jullie onderdrukken arme mensen, en pakken hun koren af.
Daarom straf ik jullie. Jullie hebben huizen gebouwd, maar jullie zullen er niet in wonen. Jullie hebben mooie wijngaarden aangelegd, maar jullie zullen er geen wijn van drinken.12Ik weet hoe slecht jullie je gedragen hebben. Jullie misdaden zijn niet te tellen. Jullie maken het leven voor eerlijke mensen onmogelijk. Jullie laten je omkopen. En jullie geven arme mensen geen eerlijk proces.'
13Ja, het is een slechte tijd. Wie dat begrijpt, die kan maar beter zwijgen.
=Israël moet doen wat goed is
14Doe wat goed is, en niet wat slecht is. Want dan zullen jullie echt leven. Jullie zeggen vaak: 'God is bij ons.' Maar alleen als jullie doen wat goed is, zal de Heer, de machtige God, echt bij jullie zijn.
15Je moet haten wat slecht, en je moet liefhebben wat goed is. Zorg dat er weer eerlijke rechters zijn. Misschien zal de Heer, de machtige God, dan medelijden hebben met de kleine groep die er van jullie nog over is.
=Israël zal klagen en jammeren
16-17Dit zegt God, de Heer, de machtige God: 'Als ik door het land ga om jullie te straffen, zal er overal verdriet zijn. Jullie zullen klagen en jammeren op alle pleinen en in alle straten. De boeren worden van het land gehaald om te klagen over hun doden. Mensen die een klaaglied kennen, worden gehaald om te komen rouwen. Ook in de wijngaarden zal niemand meer vrolijk zijn, iedereen heeft verdriet.'
18Jullie verlangen naar de dag dat de Heer komt. Maar wat zal die dag brengen? Alleen donker en geen licht. 19Het is een verschrikkelijke dag! Alsof je op de vlucht bent voor een leeuw en dan aangevallen wordt door een beer. En als je dan aan de beer ontsnapt bent, word je in je huis gebeten door een giftige slang. 20De dag van de Heer zal donker zijn, zonder licht. Donker als de nacht, zonder enige glans.
=De Heer haat de feesten van Israël
21De Heer zegt: 'Ik haat jullie feesten. Ik wil er niets mee te maken hebben. 22De offers die jullie brengen, wil ik niet. Al jullie offers, ik kijk er niet naar. 23Val me niet lastig met muziek en liedjes. Ik wil jullie harpen niet horen. 24Zorg liever dat er weer eerlijke rechters komen. Dat moet net zo gewoon zijn als dat er water door een rivier stroomt.'
25De Heer zegt: 'Volk van Israël, veertig jaar lang hebben jullie mij offers gebracht in de woestijn. 26Maar toen liepen jullie nog niet rond met zelfgemaakte beelden van afgoden. Met het beeld van de god Sakkut, die jullie vereren als koning. Of met het beeld van Kewan, de ster die jullie als een god vereren.
27Wacht maar! Ik zal jullie uit Israël weghalen en naar een plaats brengen ver voorbij de stad Damascus.'
Dat zegt de Heer. Zijn naam is: machtige God.
=De leiders maken zich geen zorgen
#6
1Leiders van Israël, jullie maken je nergens zorgen over, daar op de berg Sion. Jullie denken dat jullie veilig zijn op de berg van de stad Samaria. Jullie denken dat jullie volk het beste is van alle volken. En bij zulke leiders komen de Israëlieten raad vragen!
Maar het loopt slecht met jullie af!2Ga maar eens kijken in de stad Kalne. Breng maar eens een bezoek aan de grote stad Hamat. Kijk maar eens hoe het afgelopen is met Gat, de stad waar de Filistijnen wonen. Jullie denken toch niet dat jullie land sterker is? Of dat jullie gebied veel groter is?
3Het loopt slecht met jullie af! Jullie denken dat de dag dat jullie gestraft worden, nog ver weg is. Maar door jullie misdaden komt die dag juist dichterbij.
=De leiders doen niets voor het volk
4Jullie liggen maar op bed, jullie zitten lui op de bank. Jullie eten lekker vlees, vlees van de beste dieren. 5Jullie schreeuwen en maken muziek. Jullie doen alsof je net zo goed muziek kunt maken als koning David zelf! 6Jullie drinken wijn uit grote bekers. Jullie verwennen jezelf met de lekkerste geurtjes. En dat het volk van Israël pijn heeft, dat maakt jullie niets uit.
7Maar nu is het afgelopen met lui zijn en feesten. Jullie worden het eerst van allemaal weggehaald en naar een ver land gebracht.
=Niemand in Israël zal veilig zijn
8God, de Heer, de machtige God, zegt: 'Volk van Israël, ik heb genoeg van jullie trots. Ik heb genoeg van jullie paleizen. Daarom zorg ik ervoor dat jullie vijanden de baas zullen zijn over Samaria en over alle inwoners van die stad. Mijn besluit staat vast!'
9Misschien denken er dan tien mensen dat ze een veilige plek gevonden hebben. Maar ook die tien zullen sterven. 10Misschien komt er iemand naar een huis om het dode lichaam van een familielid weg te halen. Hij wil het verbranden. Hij zal dan vragen aan een ander die nog in het huis is: 'Is er bij jou nog iemand in leven?' En die ander zal zeggen: 'Nee, maar wees stil! Noem de naam van de Heer niet. 11Want de Heer hoeft maar één bevel te geven en alle huizen worden aan stukken geslagen.'
=Israël verandert recht in onrecht
12Paarden kunnen niet over rotsen rennen. En het is onmogelijk om van rotsen vruchtbaar land te maken. Maar jullie doen wat onmogelijk is. Jullie veranderen recht in onrecht. En eerlijk gedrag willen jullie niet belonen.
13-14God, de machtige Heer, zegt: 'Jullie zijn blij met de verovering van de stad Lo-Debar. Jullie beweren dat jullie de stad Karnaïm op eigen kracht veroverd hebben. Maar ik stuur een volk op jullie af. Dat volk zal jullie overal in het land onderdrukken, van het noorden tot het zuiden.'
=Amos droomt over de toekomst
=Amos droomt over sprinkhanen
#7
1-2God, de Heer, liet mij in een droom iets zien. Ik zag dat hij heel veel sprinkhanen liet komen. Die sprinkhanen wilden het laatste koren opeten. Dat is het koren dat nog groeit als er al gemaaid is voor de koning. De sprinkhanen stonden klaar om het hele land kaal te vreten.
Toen zei ik: 'Heer, mijn God! Hoe kan uw volk zo in leven blijven? Het is maar een heel klein volk. Blijf toch niet kwaad op hen.'3En de Heer kreeg spijt. 'Het zal niet gebeuren,' zei hij.
=Amos droomt over vuur
4God, de Heer, liet mij in een droom nog iets zien. Ik zag dat hij een groot vuur liet komen om het land te straffen. Het vuur was zo sterk dat het hele land verwoest zou worden, en dat al het water op de aarde zou opdrogen.
5Toen zei ik: 'Heer, mijn God! Hoe kan uw volk zo in leven blijven? Het is maar een heel klein volk. Houd er toch mee op!'
6En de Heer kreeg spijt. 'Ook dit zal niet gebeuren,' zei hij.
=Amos droomt over lood
7God, de Heer, liet mij in een droom nog iets zien. Ik zag dat hij bij een muur stond, een muur van lood. Hij had iets in zijn hand dat ook van lood gemaakt was.
8De Heer vroeg me: 'Wat zie je, Amos?' En ik zei: 'Ik zie lood.' Hij zei: 'Ik zal mijn volk Israël een zware last laten dragen, een last zo zwaar als lood. Ik zal Israël straffen. Ik zal niet langer wachten. 9De plaatsen waar mijn volk offers brengt, zal ik verwoesten. De tempels zal ik afbreken. En ik zal de nakomelingen van koning Jerobeam laten sterven in de oorlog.'
=Amasja zegt slechte dingen over Amos
10Amasja, een priester in Betel, hoorde wat Amos gezegd had. Hij vertelde dat door aan Jerobeam, de koning van Israël. Hij liet de koning weten: 'Amos vertelt slechte dingen over u tegen de Israëlieten. Zijn woorden hebben te veel invloed op de mensen. Hij brengt onrust in het land. 11Hij zegt dat u zult sterven in de oorlog. En dat de Israëlieten meegenomen zullen worden naar een ver land.'
12Toen zei Amasja tegen Amos: 'Ga weg, jij! Ga maar naar Juda. Daar kun je ook je brood verdienen als profeet. 13Hier in Betel ben je niet langer welkom. Want hier is de tempel van de koning, de belangrijkste tempel van het land.'
=Amos reageert
14Maar Amos zei tegen Amasja: 'Je vergist je. Ik ben geen profeet van beroep. Ik ben een boer, met schapen en koeien en vijgenbomen. 15Maar de Heer heeft me weggehaald bij mijn schapen en koeien. Hij heeft tegen me gezegd: 'Je moet naar mijn volk Israël gaan. Je moet als profeet tegen mijn volk spreken.'
16-17En nu zeg jij, Amasja, dat ik geen profeet mag zijn. Jij zegt dat ik niet tegen het volk van Israël mag spreken. Maar luister goed naar de woorden van de Heer: De Heer zal je straffen. Je vrouw moet in de stad leven als een hoer. Je kinderen zullen sterven in de oorlog. De grond die van jou is, zul je kwijtraken. Je zult sterven in een land dat je niet kent. En het volk van Israël zal weggehaald worden. Ze zullen naar een ver land gebracht worden.'
=Amos droomt over rijpe vruchten
#8
1God, de Heer, liet mij in een droom nog iets zien. Ik zag een mand met rijpe vruchten.
2-3De Heer vroeg mij: 'Wat zie je, Amos?' En ik zei: 'Ik zie een mand met rijpe vruchten.' God zei: 'Ook voor mijn volk Israël is de tijd rijp. De dag komt dat ik Israël zal straffen. Ik wacht niet langer. Er zal in de tempel alleen nog maar gehuild worden. Want overal liggen doden. Overal zijn de dode lichamen neergegooid. En overal wordt het doodstil!'
=Arme mensen worden bedrogen
4God, de Heer, zegt: 'Luister goed, Israëlieten! Jullie doen arme mensen kwaad, mensen die zich niet kunnen verdedigen.
5Jullie zeggen: 'Wanneer is deze feestdag voorbij? Dan kunnen we weer geld verdienen. Is de sabbat nu nog niet afgelopen? Dan kunnen we weer graan gaan verkopen.' Jullie vragen te veel geld. Jullie gebruiken oneerlijke gewichten. 6Jullie verkopen slecht graan. En jullie laten arme mensen als slaven werken voor een klein beetje geld, of voor een paar schoenen.
7Nooit zal ik vergeten wat jullie gedaan hebben. Dat beloof ik, de God waar jullie zo trots op zijn. 8Omdat jullie verschrikkelijke dingen gedaan hebben, zal de aarde beven. De aarde zal omhoogkomen als het water in een rivier. Net zoals het water in de rivier de Nijl omhoogkomt en weer daalt. En de mensen op aarde zullen erg bedroefd zijn.'
=Er komt duisternis
9God, de Heer, zegt: 'Als die dag komt, laat ik midden op de dag de zon ondergaan. Dan wordt het overal donker. 10Dan maak ik van elk feest een begrafenis. Ik verander vrolijke liedjes in droevige liedjes. Van verdriet lopen jullie dan rond in donkere kleren en met kaalgeschoren hoofden. Jullie zullen net zo verdrietig zijn als iemand die zijn enige kind verloren heeft.
Zo zal die dag eindigen, vol verdriet.'11God, de Heer, zegt: 'Er komen dagen dat alle mensen in het land honger en dorst hebben. Niet omdat de mensen verlangen naar brood en water, maar omdat ze verlangen naar mijn woorden. 12Overal zullen ze op zoek gaan naar mijn woorden. Ze lopen van het zuiden naar het westen, en van het noorden naar het oosten. Overal zoeken ze mijn woorden, maar ze vinden die niet. 13Zelfs sterke meisjes en jongens zullen sterven van verlangen naar mijn woorden.
14Het zal slecht aflopen met mensen die in afgoden geloven. Mensen die iets beloven aan de afgoden van de steden Samaria, Dan of Berseba. Die mensen zullen vallen en niet meer opstaan.'
=Amos droomt dat de tempel instort
#9
1Opnieuw zag ik iets in een droom. Ik zag de Heer bij het altaar in de tempel staan. Hij zei: 'Breek de tempel af. Sla op de balken. Laat het hele gebouw schudden en beven. Laat de stenen neervallen op de hoofden van de mensen. Iedereen die dan nog leeft, zal ik zelf doden. Niemand kan vluchten. Niemand kan wegkomen.
2Wie wegkruipt, haal ik weer terug. Ook als hij zich diep onder de aarde verstopt, en ook als hij tot hoog in de hemel klimt. 3Wie zich verstopt, zal ik toch vinden. Ik zal hem terughalen. Ook als hij op de top van de berg Karmel zit. En als hij op de bodem van de zee zit, dan stuur ik een slang om hem te bijten. 4Wie meegenomen wordt door de vijand, zal ik toch vinden. Hij zal gedood worden.
Ik blijf letten op wat de Israëlieten doen. Dat doe ik niet om hen te helpen, maar om hen te straffen.'5God, de Heer, is een machtige God.
Als hij de aarde aanraakt, dan beeft ze.
De mensen die op de aarde wonen, huilen.
De aarde komt omhoog en daalt weer,
net als het water in de Nijl, de rivier van Egypte.
6God heeft zijn woning gebouwd in de hemel,
en die hemel steunt op de aarde.
God laat het water van de zee opstijgen,
en hij laat het weer neerkomen op de aarde.
Zijn naam is: Heer.
=Slechte Israëlieten worden gestraft
7De Heer zegt tegen de Israëlieten: 'Zijn jullie beter dan andere volken? Beter dan de Nubiërs? Ik heb jullie bevrijd uit Egypte, maar ik heb ook andere volken bevrijd. De Filistijnen heb ik bevrijd uit Kreta. De Arameeërs heb ik bevrijd uit Kir.'
8God, de Heer, zegt: 'Ik zie wat de Israëlieten doen, ik zie hoe slecht ze zijn. Ik zal ze laten verdwijnen van de aarde. Maar niet alle Israëlieten zullen sterven.
9Ik zal zorgen dat de Israëlieten bij andere volken moeten leven. Ze zullen door elkaar geschud worden, net zoals zand geschud wordt in een zeef. De steentjes blijven in de zeef liggen. 10Dat zijn de mensen van mijn volk die kwaad doen. Zij zullen sterven in de oorlog. Ook al denken ze: God zorgt er wel voor dat het kwaad ons niet treft, hij zorgt er wel voor dat het kwaad ver weg blijft.'
=Er komt een nieuwe tijd
11De Heer zegt: 'Er komt een nieuwe tijd. Het koninkrijk van David lijkt nu op een huis dat oud en zwak is. Maar ik zal het weer sterk maken, zoals je de muren van een huis weer opbouwt. Dan zal dat koninkrijk weer even groot zijn als vroeger. 12De Israëlieten zullen steeds meer land krijgen. Ze zullen de rest van het land van de Edomieten veroveren. En ook het land van de volken die vroeger bij mij hoorden.'
=Een tijd van vrede en geluk
13De Heer zegt: 'Er komt een nieuwe tijd. In die tijd kan er meteen gemaaid worden na het ploegen. En na het zaaien kan er meteen geoogst worden. Op de heuvels zal veel koren groeien, en op de bergen zullen wijngaarden zijn vol druiven.
14Ik zal zorgen dat er een nieuwe tijd komt voor mijn volk Israël. Ze zullen nieuwe steden bouwen en daar gaan wonen. Ze zullen wijngaarden planten en zelf de wijn daarvan drinken. Ze zullen tuinen aanleggen en zelf de vruchten daaruit eten. 15Ik zal de Israëlieten een vaste plek geven in hun land. Dan worden ze nooit meer weggejaagd uit het land dat ik hun gegeven heb.'
