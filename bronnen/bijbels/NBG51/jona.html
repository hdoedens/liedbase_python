<div class="bibletext"> 
 <div id="scroller"> 
  <h3 class="s">Jona's roeping en vlucht</h3> 
  <p class="p"><h1>1</h1><span class="verse"><sup id="Jonah.1.1" class="v">1</sup>Het woord des <span class="nd">Heren</span> kwam tot <span class="highlight tooltipkeyword" data-keyword="1725,1031" title="">Jona</span>, de zoon van Amittai: </span><span class="verse"><sup id="Jonah.1.2" class="v">2</sup>Maak u op, ga naar Nineve, de grote stad, en predik tegen haar, want haar boosheid is opgestegen voor mijn aangezicht. </span><span class="verse"><sup id="Jonah.1.3" class="v">3</sup>Maar <span class="highlight tooltipkeyword" data-keyword="1725,1031" title="">Jona</span> maakte zich op om te vluchten naar Tarsis, weg van het aangezicht des <span class="nd">Heren</span>, en hij ging naar Jafo en vond een schip, dat naar Tarsis zou gaan; hij betaalde de vrachtprijs daarvan en ging scheep om met hen naar Tarsis te gaan, weg van het aangezicht des <span class="nd">Heren</span>. </span><span class="verse"><sup id="Jonah.1.4" class="v">4</sup>Maar de <span class="nd">Here</span> wierp een hevige wind op de zee en er ontstond een zware storm op de zee, zodat het schip dreigde te worden stukgeslagen. </span><span class="verse"><sup id="Jonah.1.5" class="v">5</sup>De schepelingen werden bevreesd en riepen ieder tot zijn god, en zij wierpen de lading die in het schip was, in zee om het daardoor lichter te maken. <span class="highlight tooltipkeyword" data-keyword="1725,1031" title="">Jona</span> echter was in het ruim van het schip afgedaald, en hij had zich daar neergelegd en was in een diepe slaap gevallen. </span><span class="verse"><sup id="Jonah.1.6" class="v">6</sup>En de gezagvoerder kwam bij hem en zeide tot hem: Hoe kunt gij zó vast slapen! Sta op, roep tot uw god, misschien zal die god onzer gedenken, zodat wij niet vergaan. </span><span class="verse"><sup id="Jonah.1.7" class="v">7</sup>En zij zeiden tot elkander: Komt, laat ons het lot werpen, opdat wij te weten komen door wiens <span class="highlight tooltipkeyword" data-keyword="1711,1710" title="">schuld</span> dit onheil ons treft. Zij wierpen het lot en het lot viel op Jona. </span><span class="verse"><sup id="Jonah.1.8" class="v">8</sup>Toen zeiden zij tot hem: Deel ons toch mee, door wiens <span class="highlight tooltipkeyword" data-keyword="1711,1710" title="">schuld</span> dit onheil ons treft; wat is uw bedrijf en vanwaar komt gij, wat is uw land en van welk volk zijt gij? </span><span class="verse"><sup id="Jonah.1.9" class="v">9</sup>En hij zeide tot hen: Ik ben een Hebreeër en ik vrees de <span class="nd">Here</span>, de God des hemels, die de zee en het droge gemaakt heeft. </span><span class="verse"><sup id="Jonah.1.10" class="v">10</sup>Toen vreesden die mannen met grote vrees en zij zeiden tot hem: Wat hebt gij toch gedaan? want die mannen wisten, dat hij op de vlucht was, weg van het aangezicht des <span class="nd">Heren</span>, want dat had hij hun medegedeeld. </span><span class="verse"><sup id="Jonah.1.11" class="v">11</sup>En zij vroegen hem: Wat zullen wij met u doen, opdat de zee ophoude tegen ons te woeden, want de zee wordt hoe langer hoe onstuimiger. </span><span class="verse"><sup id="Jonah.1.12" class="v">12</sup>Hij antwoordde hun: Neemt mij op en werpt mij in de zee, en de zee zal ophouden tegen u te woeden. Want ik weet, dat door mijn <span class="highlight tooltipkeyword" data-keyword="1711,1710" title="">schuld</span> deze zware storm tegen u is opgestoken.</span></p> 
  <p class="p"><span class="indent"></span><span class="verse"><sup id="Jonah.1.13" class="v">13</sup>Maar de mannen roeiden om (het schip) weer aan land te brengen, doch zij waren daartoe niet in staat, omdat de zee hoe langer hoe onstuimiger tegen hen werd. </span><span class="verse"><sup id="Jonah.1.14" class="v">14</sup>Toen riepen zij tot de <span class="nd">Here</span> en zeiden: Ach, <span class="nd">Here</span>, laat ons toch niet vergaan om het leven van deze man en leg geen onschuldig bloed op ons, want Gij, <span class="nd">Here</span>, hebt gedaan gelijk U behaagde. </span><span class="verse"><sup id="Jonah.1.15" class="v">15</sup>Daarna namen zij <span class="highlight tooltipkeyword" data-keyword="1725,1031" title="">Jona</span> op en wierpen hem in de zee, en de zee hield op met woeden. </span><span class="verse"><sup id="Jonah.1.16" class="v">16</sup>En de mannen vreesden de <span class="nd">Here</span> met grote vrees, en zij slachtten de <span class="nd">Here</span> een <span class="highlight tooltipkeyword" data-keyword="575" title="">offer</span> en deden geloften.</span></p> 
  <p class="p"><span class="indent"></span><span class="verse"><sup id="Jonah.1.17" class="v">17</sup>En de <span class="nd">Here</span> beschikte een grote vis om <span class="highlight tooltipkeyword" data-keyword="1725,1031" title="">Jona</span> in te slokken; en <span class="highlight tooltipkeyword" data-keyword="1725,1031" title="">Jona</span> was in het ingewand van de vis drie dagen en drie nachten.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Jona's dankgebed</h3> 
  <p class="p"><h1>2</h1><span class="verse"><sup id="Jonah.2.1" class="v">1</sup>En <span class="highlight tooltipkeyword" data-keyword="1725,1031" title="">Jona</span> bad tot de <span class="nd">Here</span>, zijn God, uit het ingewand van de vis. </span><span class="verse"><sup id="Jonah.2.2" class="v">2</sup>Hij zeide: Ik riep uit mijn nood tot de <span class="nd">Here</span> en Hij antwoordde mij; uit de schoot van het dodenrijk schreeuwde ik, Gij hoordet mijn stem. </span><span class="verse"><sup id="Jonah.2.3" class="v">3</sup>Gij hadt mij geworpen in de diepte, in het <span class="highlight tooltipkeyword" data-keyword="631" title="">hart</span> der zee, en een waterstroom omving mij; al uw brandingen en uw golven gingen over mij heen. </span><span class="verse"><sup id="Jonah.2.4" class="v">4</sup>En ik, ik zeide: verstoten ben ik uit uw ogen, zou ik ooit weer uw <span class="highlight tooltipkeyword" data-keyword="1038" title="">heilige</span> tempel aanschouwen? </span><span class="verse"><sup id="Jonah.2.5" class="v">5</sup>Wateren omringden mij, zij bedreigden mijn leven, de diepte omving mij, met zeewier was mijn hoofd omwonden. </span><span class="verse"><sup id="Jonah.2.6" class="v">6</sup>Tot de grondvesten der bergen zonk ik neer; de grendelen der aarde waren voor altoos achter mij. Toen trokt Gij mijn leven uit de groeve omhoog, o, <span class="nd">Here</span>, mijn God! </span><span class="verse"><sup id="Jonah.2.7" class="v">7</sup>Toen mijn ziel in mij versmachtte, gedacht ik de <span class="nd">Here</span>, en mijn gebed kwam tot U in uw <span class="highlight tooltipkeyword" data-keyword="1038" title="">heilige</span> tempel. </span><span class="verse"><sup id="Jonah.2.8" class="v">8</sup>Zij die nietige afgoden dienen, geven Hem prijs, die hun goedertieren is. </span><span class="verse"><sup id="Jonah.2.9" class="v">9</sup>Maar ik, met lofzegging wil ik aan U <span class="highlight tooltipkeyword" data-keyword="575" title="">offeren</span>; wat ik beloofd heb, wil ik betalen; de redding is des <span class="nd">Heren</span>.</span></p> 
  <p class="p"><span class="indent"></span><span class="verse"><sup id="Jonah.2.10" class="v">10</sup>En de <span class="nd">Here</span> sprak tot de vis en deze spuwde <span class="highlight tooltipkeyword" data-keyword="1725,1031" title="">Jona</span> uit op het droge.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"></p> 
  <h3 class="s">Jona's prediking te Nineve en haar uitwerking</h3> 
  <h1>3</h1> 
  <span class="verse"><sup id="Jonah.3.1" class="v">1</sup>Het woord des <span class="nd">Heren</span> kwam ten tweeden male tot <span class="highlight tooltipkeyword" data-keyword="1725,1031" title="">Jona</span>: </span> 
  <span class="verse"><sup id="Jonah.3.2" class="v">2</sup>Maak u op, ga naar Nineve, de grote stad, en breng haar de prediking, die Ik tot u spreken zal. </span> 
  <span class="verse"><sup id="Jonah.3.3" class="v">3</sup>Toen maakte <span class="highlight tooltipkeyword" data-keyword="1725,1031" title="">Jona</span> zich op en ging naar Nineve, overeenkomstig het woord des <span class="nd">Heren</span>. Nineve nu was een geweldig grote stad, van drie dagreizen. </span> 
  <span class="verse"><sup id="Jonah.3.4" class="v">4</sup>En <span class="highlight tooltipkeyword" data-keyword="1725,1031" title="">Jona</span> begon de stad in te gaan, één dagreis, en hij predikte en zeide: Nog veertig dagen en Nineve wordt ondersteboven gekeerd! </span> 
  <span class="verse"><sup id="Jonah.3.5" class="v">5</sup>En de mannen van Nineve geloofden God en riepen een <span class="highlight tooltipkeyword" data-keyword="1708,1707" title="">vasten</span> uit en bekleedden zich, van groot tot klein, met rouwgewaden. </span> 
  <span class="verse"><sup id="Jonah.3.6" class="v">6</sup>Toen het woord de koning van Nineve bereikte, stond hij op van zijn troon, legde zijn opperkleed af, trok een rouwgewaad aan en zette zich neder in de as. </span> 
  <span class="verse"><sup id="Jonah.3.7" class="v">7</sup>En men riep uit en zeide in Nineve op bevel van de koning en van zijn groten: Mens en dier, <span class="highlight tooltipkeyword" data-keyword="1269" title="">runderen</span> en <span class="highlight tooltipkeyword" data-keyword="1269,1227" title="">schapen</span> mogen niets nuttigen, niet grazen en geen water drinken. </span> 
  <span class="verse"><sup id="Jonah.3.8" class="v">8</sup>Zij moeten gehuld zijn in rouwgewaden, mens en dier, en met kracht tot God roepen en zich bekeren, een ieder van zijn boze weg, en van het <span class="highlight tooltipkeyword" data-keyword="1711,1710" title="">onrecht</span> dat aan hun handen kleeft. </span> 
  <span class="verse"><sup id="Jonah.3.9" class="v">9</sup>Wie weet, God mocht Zich omkeren en berouw krijgen en zijn brandende toorn laten varen, zodat wij niet te gronde gaan. </span> 
  <span class="verse"><sup id="Jonah.3.10" class="v">10</sup>Toen God zag wat zij deden, hoe zij zich bekeerden van hun boze weg, berouwde het God over <span class="highlight tooltipkeyword" data-keyword="1711,1710" title="">het kwaad</span> dat Hij gedreigd had hun te zullen aandoen, en Hij deed het niet.<p></p></span> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"></p> 
  <h3 class="s">Jona door God terechtgewezen</h3> 
  <h1>4</h1> 
  <span class="verse"><sup id="Jonah.4.1" class="v">1</sup>Maar dit mishaagde <span class="highlight tooltipkeyword" data-keyword="1725,1031" title="">Jona</span> ten zeerste en hij werd toornig. </span> 
  <span class="verse"><sup id="Jonah.4.2" class="v">2</sup>En hij bad tot de <span class="nd">Here</span> en zeide: Ach, <span class="nd">Here</span>, heb ik dat niet gezegd, toen ik nog in mijn land was? Daarom heb ik het willen voorkomen door naar Tarsis te vluchten, want ik wist, dat Gij een <span class="highlight tooltipkeyword" data-keyword="1645" title="">genadig</span> en <span class="highlight tooltipkeyword" data-keyword="1053" title="">barmhartig</span> God zijt, lankmoedig, groot van goedertierenheid en berouw hebbend over het kwaad. </span> 
  <span class="verse"><sup id="Jonah.4.3" class="v">3</sup>Nu dan, <span class="nd">Here</span>, neem toch mijn leven van mij, want het is mij beter te sterven dan te leven. </span> 
  <span class="verse"><sup id="Jonah.4.4" class="v">4</sup>Maar de <span class="nd">Here</span> zeide: Zijt gij terecht vertoornd? </span> 
  <span class="verse"><sup id="Jonah.4.5" class="v">5</sup><span class="highlight tooltipkeyword" data-keyword="1725,1031" title="">Jona</span> nu was buiten de stad gegaan en had zich ten oosten van de stad neergezet; hij had daar voor zich een hut gebouwd en was daaronder gaan zitten in de schaduw, totdat hij zou zien wat er met de stad gebeurde. </span> 
  <span class="verse"><sup id="Jonah.4.6" class="v">6</sup>En de <span class="nd">Here</span> God beschikte een wonderboom, die boven <span class="highlight tooltipkeyword" data-keyword="1725,1031" title="">Jona</span> opschoot om tot schaduw te zijn boven zijn hoofd, ten einde hem van zijn misnoegdheid af te brengen. En <span class="highlight tooltipkeyword" data-keyword="1725,1031" title="">Jona</span> verheugde zich zeer over de wonderboom. </span> 
  <span class="verse"><sup id="Jonah.4.7" class="v">7</sup>Maar de volgende dag, bij het aanbreken van de morgenstond, beschikte God een worm, die de wonderboom stak, zodat deze verdorde. </span> 
  <span class="verse"><sup id="Jonah.4.8" class="v">8</sup>En het geschiedde, zodra de zon opging, dat God een gloeiende oostenwind beschikte en de zon stak op het hoofd van <span class="highlight tooltipkeyword" data-keyword="1725,1031" title="">Jona</span>, zodat hij amechtig neerzonk en wenste dat hij sterven mocht, zeggende: Het is mij beter te sterven dan te leven. </span> 
  <span class="verse"><sup id="Jonah.4.9" class="v">9</sup>Maar God vroeg <span class="highlight tooltipkeyword" data-keyword="1725,1031" title="">Jona</span>: Zijt gij terecht vertoornd over de wonderboom? En hij antwoordde: Terecht ben ik vertoornd, ten dode toe. </span> 
  <span class="verse"><sup id="Jonah.4.10" class="v">10</sup>Toen zeide de <span class="nd">Here</span>: Gij wildet de wonderboom sparen, waarvoor gij u geen moeite hebt gegeven en die gij niet hebt doen groeien, die in één nacht is ontstaan en in één nacht is vergaan. </span> 
  <span class="verse"><sup id="Jonah.4.11" class="v">11</sup>Zou Ik dan Nineve niet sparen, de grote stad, waarin meer dan honderdtwintigduizend mensen zijn, die het onderscheid niet kennen tussen hun rechterhand en hun linkerhand, benevens veel <span class="highlight tooltipkeyword" data-keyword="1269" title="">vee</span>?<p></p></span> 
  <br> 
   
 </div> 
</div>