
=Een lied over de liefde
#1
1Nu volgt het mooiste lied van koning Salomo.
=Met jou ben ik gelukkig
=Het meisje
2Kus me, mijn liefste, kus me,
kus me op mijn mond.
Jouw liefde is beter dan wijn,
3zoet is de geur van je huid.
Je naam klinkt prachtig.
Daarom houden alle meisjes van jou.
4Neem me met je mee, vlug!
Jij bent mijn koning,
neem me mee naar je paleis.
Ik ben gelukkig met je en ik zing over je,
aan iedereen vertel ik over jouw liefde.
Jouw liefde is beter dan wijn.
Natuurlijk houden alle meisjes van jou!
=Ik ben bruin door de zon
=Het meisje
5Meisjes van Jeruzalem,
mijn huid is donker, en ik ben mooi.
Mijn huid is zo donker als een tent in de woestijn,
zo donker als de gordijnen in Salomo's paleis.
6Kijk niet zo naar me omdat ik donker ben.
Ik ben bruin door de zon.
Mijn broers hebben me hard laten werken.
Ik moest op hun wijngaard passen,
maar ik heb niet goed voor mezelf gezorgd.
=Waar kan ik je vinden?
=Het meisje
7Vertel me toch, mijn liefste,
waar ga je heen met de schapen,
waar laat je ze 's middags rusten?
Moet ik je gaan zoeken bij je vrienden,
moet ik je gaan zoeken bij hun schapen?
=De jongen
8Mooiste vrouw van allemaal,
als je me echt niet kunt vinden,
volg dan het spoor van de schapen.
Neem je geiten mee,
neem ze mee naar de tenten van de herders.
=Je bent zo mooi
=De jongen
9Je bent zo mooi, vriendin van me,
zo mooi als het mooiste paard van de koning!
10Je wangen en je ringen zijn schitterend,
prachtig zijn je hals en je kettingen.
11Ik laat een gouden sieraad voor je maken,
met zilveren balletjes eraan.
=Het meisje
12Terwijl mijn liefste, mijn koning, ligt te slapen,
ruikt mijn lichaam heerlijk zoet.
13Mijn liefste ligt tussen mijn borsten,
hij ruikt naar zoete olie.
14Mijn liefste lijkt op de geurige bloemen
in de tuinen van Engedi.
=De jongen
15Je bent zo mooi, vriendin van me,
je bent zo mooi!
Je ogen zijn zo zacht als de ogen van een duif.
=Het meisje
16Wat ben je mooi, mijn liefste,
wat ben je knap!
Hier liggen we in het groene gras.
17De bomen zijn de muren van ons huis,
de bladeren zijn het dak boven ons hoofd.
=Mijn liefste is prachtig
=Het meisje
#2
1Ik lijk op een roos in het vlakke land,
ik lijk op een wilde lelie in het dal.
=De jongen
2Zo prachtig als een lelie tussen het onkruid,
zo is mijn vriendin tussen de andere meisjes.
=Het meisje
3Zo mooi als een appelboom tussen andere bomen,
zo is mijn liefste tussen andere jongens.
Ik wil zo graag in zijn schaduw zitten.
Ik wil met mijn tong zijn zoete vruchten proeven.
=Ik ben ziek van de liefde
=Het meisje
4Mijn vriend maakt me dronken van liefde,
zijn liefde is overal om me heen.
5De liefde maakt me ziek.
Geef me druiven die me beter maken,
geef me appels die me sterker maken!
6Mijn hoofd ligt op zijn linkerarm,
met zijn rechterhand streelt hij me.
7Beloof me, meisjes van Jeruzalem,
dat je ons alleen laat zijn in de liefde.
Wij zijn net als herten in het bos,
we willen met rust gelaten worden.
=De winter is voorbij
=Het meisje
8Ik hoor mijn liefste,
ik zie hem, hij komt eraan!
Hij rent en springt over bergen en heuvels,
9hij is snel als een jong hert.
Kijk, daar achter de muur,
daar staat hij al en hij kijkt,
hij kijkt door het raam naar binnen.
10Hij roept me, mijn liefste zegt iets tegen mij!
De jongen
Sta vlug op, mijn liefste,
mooi meisje, kom met me mee!
11De winter is voorbij,
het regent niet meer.
12Buiten bloeien de bloemen al,
de vogels gaan weer zingen.
Overal hoor je de duiven.
13De vijgenboom heeft al vruchten,
de wijngaard bloeit, het ruikt heerlijk.
Sta vlug op, mijn liefste,
mooi meisje, kom met me mee!
14Verberg je niet, zoals een duif
die een nest maakt in de bergen.
Laat me je gezicht zien,
want dat is zo mooi!
Laat me je stem horen,
want die klinkt zo prachtig!
=De vriendinnen
15Vang de vossen voor ons,
vang die kleine vossen.
Want ze vernielen onze wijngaard,
en die bloeit juist zo mooi!
=Het meisje
16Mijn liefste is van mij
en ik ben van hem.
Hij wandelt tussen de bloeiende lelies.
17Maar ga nu weg, mijn liefste.
Straks wordt het licht,
dan gaat het zachtjes waaien,
en dan zal het donker verdwijnen.
Ga nu weg, mijn liefste,
zo snel als een hert.
Spring over de geurige bergen.
=In mijn droom zoek ik mijn liefste
=Het meisje
#3
1's Nachts in mijn droom zoek ik mijn liefste,
ik zoek hem, maar ik vind hem niet.
2Laat ik opstaan en door de stad gaan lopen,
langs de straten en over de pleinen.
Ik zoek mijn liefste,
ik zoek hem, maar ik vind hem niet.
3Ik vraag het aan de bewakers
die 's nachts rondgaan door de stad:
'Hebben jullie mijn liefste gezien?'
4Meteen daarna vind ik hem, mijn liefste.
Ik pak hem stevig vast, ik laat hem niet meer los.
Ik neem hem mee naar het huis van mijn moeder,
naar de kamer waar ik ben geboren.
5Beloof me, meisjes van Jeruzalem,
dat je ons alleen laat zijn in de liefde.
Wij zijn net als herten in het bos,
we willen met rust gelaten worden.
=Wie komt daar uit de woestijn?
=De vriendinnen
6Wie is die vrouw die daar uit de woestijn komt,
met al die geuren om zich heen,
geuren van heerlijke kruiden?
7Kijk, daar komt de draagstoel van Salomo,
met zestig sterke mannen eromheen,
de sterkste mannen van Israël.
8Mannen met wapens, die goed kunnen vechten,
als er gevaar is in de nacht.
9De draagstoel van Salomo is prachtig,
hij is gemaakt van cederhout.
10De poten zijn bedekt met zilver,
de leuning is van goud.
De kussens zijn van dure rode stof,
de stoel is versierd en met liefde gemaakt
door de meisjes van Jeruzalem.
11Kom naar buiten, meisjes van Jeruzalem,
kijk toch naar koning Salomo.
Zie je die kroon op zijn hoofd?
Die gaf zijn moeder hem toen hij trouwde.
Dat was een gelukkige dag!
=Alles aan jou is mooi
=De jongen
#4
1Je bent zo mooi, vriendin van me,
je bent zo mooi!
Je ogen zijn zo zacht als de ogen van een duif,
ze glanzen door je sluier heen.
Je donkere haar hangt over je schouders,
je zwarte krullen lijken op een kudde geiten
die van de berg af komt.
2Je tanden zijn mooi wit,
zo wit als schapen
die net gewassen zijn, vlak voor het scheren.
De schapen komen twee aan twee,
er ontbreekt er niet één.
3Je lippen zijn rood,
ze lijken op een donkerrood lint.
Je stem klinkt als muziek, zo mooi.
Ik zie je mond lachen, door je sluier heen,
je mond lijkt op een rode vrucht.
4Je hals is lang en rond,
net als de ronde toren van koning David.
Een toren die met schilden versierd is,
met duizend schilden van dappere soldaten.
5Je borsten lijken wel twee kalfjes,
of twee jonge herten
die tussen de bloeiende lelies lopen.
6Straks wordt het licht,
dan gaat het zachtjes waaien,
en dan zal het donker verdwijnen.
Dan kom ik naar de berg
met al die heerlijke kruiden.
7Je bent mooi, mijn vriendin.
Alles aan jou is mooi,
je bent volmaakt!
=Ga met me mee
=De jongen
8Mijn bruid, ga met me mee!
Kom mee, weg van de Libanon-bergen,
kom mee omlaag van de top van de bergen,
van de Amana, de Senir en de Hermon.
Daar hebben leeuwen hun hol,
en daar verbergen panters zich.
=Je laat mijn hart sneller kloppen
=De jongen
9Je laat mijn hart sneller kloppen,
mijn meisje, mijn bruid.
Je laat mijn hart sneller kloppen
met één blik van je ogen,
met één kraal van je ketting.
10Heerlijk is je liefde,
mijn meisje, mijn bruid.
Je liefde is beter dan wijn.
Heerlijk is de geur van je huid,
zoeter dan alle andere geuren.
11Ik proef de honing van je lippen,
de melk en de honing onder je tong.
Je kleren ruiken nog naar de Libanon-bergen.
=Kom in de tuin van de liefde
=De jongen
12Mijn meisje, mijn bruid,
je lijkt op een tuin,
een gesloten tuin,
met een bron waar niemand bij kan.
13In die tuin groeien bomen met heerlijke vruchten.
Er zijn geurige bloemen en planten.
14Je vindt er zoete kruiden die heerlijk ruiken,
kruiden van allerlei soorten.
15Je lijkt op een bron in een tuin,
met helder water uit de Libanon-bergen.
=Het meisje
16Wind uit het noorden en wind uit het zuiden,
kom, en waai door mijn tuin!
Laat alles heerlijk ruiken.
Mijn liefste moet naar mijn tuin komen,
om er zoete vruchten te eten.
=De jongen
#5
1Ik ben al in je tuin,
mijn meisje, mijn bruid.
Ik pluk er geurige kruiden en planten,
ik eet er zoete honing
en drink er melk en wijn.
Laten we samen eten en drinken,
laten we genieten van de liefde!
=Ik droom over mijn liefste
=Het meisje
2Ik slaap, maar ik ben klaarwakker.
In mijn droom hoor ik hem.
Mijn liefste klopt op de deur.
'Doe open,' roept hij, 'meisje van me, vriendin,
mijn duifje, niemand is zo mooi als jij!
Mijn hoofd is nog nat van de dauw,
mijn haren zijn vochtig van de nacht.'
3Maar ik heb mijn hemd al uit,
moet ik het soms weer aandoen?
Ik heb mijn voeten al gewassen,
moet ik ze weer vuil maken?
4Mijn liefste steekt zijn hand door de deur,
mijn hart klopt snel, ik verlang naar hem!
5Ik spring op om open te doen.
Met vochtige handen open ik de deur,
geurige olie valt van mijn vingers.
6Ik doe de deur open voor mijn liefste,
maar hij is weg, hij is verdwenen!
Ik weet niet wat ik moet doen.
Ik zoek hem, maar ik vind hem niet.
Ik roep hem, maar hij antwoordt niet.
7De bewakers vinden mij,
de bewakers van de stad.
Ze slaan me, ze doen me pijn,
ze trekken de sluier van mijn hoofd.
8Beloof me dit, meisjes van Jeruzalem:
Als jullie mijn liefste vinden,
weet je wat je dan zeggen moet?
Dat ik ziek ben van liefde!
=De vriendinnen
9Waarom moeten we jou dat beloven,
mooiste van alle vrouwen?
Waarom vraag je dat aan ons?
Wat maakt jouw liefste zo bijzonder?
=Mijn vriend is de allermooiste
=Het meisje
10Mijn vriend is stralend en schitterend,
hij is mooier dan alle andere jongens.
11Zijn hoofd glanst, het lijkt wel van goud.
Zijn zwarte haren hebben mooie krullen.
12Zijn ogen zijn zo zacht als de ogen van een duif,
een duif die bij een rivier zit,
of die zich wast in melk.
13De wangen van mijn vriend ruiken heerlijk,
ze ruiken als een tuin vol kruiden.
Zijn lippen lijken op geurige lelies,
ze zijn vochtig van zoete olie.
14Zijn armen zijn stevig.
Ze lijken wel van goud,
met prachtige edelstenen.
Zijn borst is zo sterk als ivoor,
met edelstenen versierd.
15Zijn benen lijken op sterke zuilen
met voetstukken van goud.
Zijn lijf is lang en hij is groot,
zo groot als een boom op de Libanon-bergen.
16Zijn mond is zoet,
ik vind alles aan hem mooi!
Zo is mijn liefste, zo is mijn vriend,
meisjes van Jeruzalem.
=Waar kan ik mijn vriend vinden?
=De vriendinnen
#6
1Mooiste van alle vrouwen,
waar is je liefste heen?
Waar is hij naartoe gegaan?
Kom, we gaan hem samen zoeken.
=Het meisje
2Mijn liefste is naar zijn tuin gegaan,
een tuin vol kruiden.
Daar wil hij graag zijn, om lelies te plukken.
3Ik ben van mijn liefste,
en hij is van mij.
Hij wandelt tussen de bloeiende lelies.
=Mijn vriendin is de allermooiste
=De jongen
4Je bent zo mooi, vriendin van me,
je bent zo mooi als de stad Tirsa,
zo prachtig als de stad Jeruzalem.
Je bent zo sterk als de sterkste steden.
5Kijk me niet zo aan,
je ogen maken me onzeker.
Je donkere haar hangt mooi over je schouders,
je zwarte krullen lijken op een kudde geiten
die van de berg af komt.
6Je tanden zijn mooi wit,
zo wit als schapen
die net gewassen zijn, vlak voor het scheren.
De schapen komen twee aan twee,
er ontbreekt er niet één.
7Ik zie je mond lachen, door je sluier heen.
Je mond lijkt op een rode vrucht.
8Ook al zijn er zestig koninginnen,
ook al zijn er tachtig andere vrouwen
en ontelbaar veel meisjes,
9er is er maar één zoals zij, mijn duifje.
Zij is de allermooiste!
Toen ze geboren werd,
maakte ze haar moeder zo gelukkig!
Alle meisjes vinden haar prachtig.
Alle vrouwen van de koning bewonderen haar.
=De vriendinnen
10Wie is die vrouw,
die licht geeft als de zon in de ochtend,
die zo helder is als de volle maan,
die zo stralend is als de zon?
Die zo bijzonder is,
en mooier dan alle andere vrouwen?
=Ik ben naar de tuin gegaan
=De jongen
11Ik ben naar de tuin gegaan,
de tuin met de notenbomen.
Ik wilde zien wat er groeit bij de rivier.
Ik wilde zien of de druivenplanten al blad krijgen
en of de bomen al bloeien.
12Maar toen gebeurde er iets vreemds.
Het leek net alsof ik meegenomen werd in een wagen,
een wagen van de koning, en ik was de prins!
=Laat zien hoe mooi je danst
=De vriendinnen
#7
1Dans, meisje uit Jeruzalem, dans!
We willen zien hoe mooi je danst.
Het meisje
Waarom willen jullie naar mij kijken,
als ik dans en ronddraai?
=De jongen
2Wat zijn je voeten mooi, prinses,
je voeten in je sandalen.
Je heupen draaien mooi rond,
het lijkt wel het werk van een kunstenaar!
3Je navel lijkt op een ronde schaal
die gevuld is met kruidige wijn.
Je buik lijkt op een zacht hoopje tarwe,
met lelies eromheen.
4Je borsten lijken wel twee kalfjes,
of twee jonge herten.
5Je hals lijkt op een toren van ivoor.
Je ogen lijken op de vijvers van de stad Chesbon,
de vijvers bij de poort van Bat-Rabbim.
Je neus lijkt op een toren op de Libanon-bergen,
waar je uitkijkt over de stad Damascus.
6Je hoofd is zo hoog als de berg Karmel.
Om je hoofd krullen je glanzende haren,
die mij gevangen houden.
=De jongen
7Wat ben je mooi,
wat ben je knap.
Je bent lief, zo lief!
8Je bent zo slank als een palmboom,
je borsten lijken op druiventrossen.
9-10Ik wil wel in die palmboom klimmen,
en me vasthouden aan zijn takken.
Ik wil je kussen en je liefde proeven met mijn lippen.
Want je adem is zo zoet als een appel,
je tong smaakt naar zoete wijn,
je borsten lijken op druiventrossen.
=Laten we naar buiten gaan
=Het meisje
11Ik ben van mijn liefste,
hij verlangt naar mij!
12Kom, mijn liefste, laten we naar buiten gaan,
laten we slapen tussen de bloemen.
13Laten we vroeg naar de wijngaard gaan.
Laten we kijken of de takken al groen worden
en de bloemen al bloeien.
Daar in de wijngaard zal ik je liefhebben.
14Je ruikt de geur al van de liefdesbessen.
Boven de poorten hangen allerlei vruchten,
vers geplukt of goed gedroogd.
Ik heb ze voor jou bewaard!
=Was je mijn broertje maar
=Het meisje
#8
1Was je mijn kleine broertje maar,
dronk je nog maar aan de borst van mijn moeder!
Als ik je dan tegenkwam, ergens buiten,
dan zou ik je kussen,
en niemand zou dat verkeerd vinden.
2Dan zou ik je veilig thuisbrengen,
zoals mijn moeder mij dat leerde.
Ik zou je kruidige wijn laten drinken
en het sap van een zoete vrucht.
3Mijn hoofd ligt op zijn linkerarm,
met zijn rechterhand streelt hij me.
4Beloof me, meisjes van Jeruzalem,
dat je ons alleen laat zijn in de liefde!
We willen met rust gelaten worden.
=De liefde is zo sterk als de dood
=De vriendinnen
5Wie is die vrouw die daar uit de woestijn komt,
aan de arm van haar liefste?
Het meisje
Onder de appelboom kuste ik je wakker.
Daar kreeg je moeder weeën,
daar werd jij geboren.
6Vergeet mij niet,
draag mijn liefde als een ketting op je borst,
als een armband om je arm.
De liefde is zo sterk als de dood,
niemand houdt de liefde tegen.
De liefde lijkt op een vuur,
een vuur dat hevig brandt.
7Geen zee of rivier kan dat vuur ooit blussen,
want de liefde houdt nooit op.
Zelfs de rijkste man kan de liefde niet kopen.
Al geeft hij al zijn geld,
hij wordt alleen maar uitgelachen.
=Hoe kunnen we ons zusje beschermen?
=De broers
8Wij hebben een heel jong zusje,
een zusje dat nog geen borsten heeft.
Hoe kunnen we haar beschermen,
nu ze de leeftijd heeft om te trouwen?
9Als ze een muur was,
dan bouwden we daar torens op.
Als ze een deur was,
dan maakten we op die deur een stevig slot.
=Het meisje
10Maar ik ben al een muur,
en mijn borsten zijn de torens.
Voor mijn vriend ben ik een veilige stad.
11Salomo had een wijngaard in Baäl-Hamon.
Hij verkocht die wijngaard aan bewakers.
Daarvoor moesten ze veel geld betalen,
wel 1000 zilverstukken.
12Maar ik verkoop mijn wijngaard niet,
nog voor geen 1000 zilverstukken.
Jij mag je geld houden, Salomo,
en de bewakers krijgen 200 zilverstukken.
=De jongen
13Jij, mijn liefste, in je tuin,
mijn vrienden willen je stem graag horen,
maar ik wil je stem alleen voor mij!
=Het meisje
14Ga nu vlug weg, mijn liefste,
zo snel als een jong hert.
Spring over de bergen vol kruiden.
