
#1
1Hosea, de zoon van Beëri, was een profeet. De Heer sprak tegen hem in de tijd dat Uzzia, Jotam, Achaz en Hizkia koning van Juda waren. Jerobeam, de zoon van Joas, was toen koning van Israël.
=Het volk van Israël is ontrouw
=Israël is niet trouw aan de Heer
2Hier volgt de eerste opdracht die Hosea kreeg. De Heer zei: 'Luister, Hosea. Zoek een vrouw die leeft als een hoer. Trouw met haar en krijg kinderen met haar. Want Israël lijkt op een hoer, het volk van Israël is ontrouw aan mij.'
=De Heer zal Israël straffen
3Toen trouwde Hosea met Gomer, de dochter van Diblaïm. Gomer werd zwanger en kreeg een zoon. 4De Heer zei tegen Hosea: 'Noem je zoon Jizreël. Want binnenkort zal ik de koning van Israël straffen voor de moorden die in Jizreël gepleegd zijn. Ik zorg ervoor dat Israël straks geen koning meer heeft. 5En ik zal ook het leger van Israël vernietigen. Dat zal gebeuren in het Jizreël-dal.'
=De Heer zal alleen Juda redden
6Gomer werd opnieuw zwanger en kreeg een dochter. De Heer zei tegen Hosea: 'Noem je dochter Lo-Ruchama: geen medelijden. Want ik zal geen medelijden meer hebben met de mensen van Israël. Ik zal hen niet meer beschermen. 7Maar ik zal wel medelijden hebben met de mensen van Juda. Ik ben de Heer, hun God. Ik zal hen redden door mijn macht, niet door een sterk leger met paarden en soldaten.'
=De Heer wil zijn volk niet meer
8Toen Gomer haar dochter niet meer de borst hoefde te geven, werd ze opnieuw zwanger. Ze kreeg een zoon. 9De Heer zei tegen Hosea: 'Noem deze zoon Lo-Ammi: niet meer mijn volk. Want Israël is mijn volk niet meer, en ik ben hun God niet meer.'
=Israël wordt weer Gods volk
#2
1Hier volgen de woorden van Hosea.
Er komt een dag dat het volk van Israël heel groot zal zijn. Dan zijn er net zo veel Israëlieten als er zand is bij de zee.
Nu zegt God tegen de Israëlieten: 'Jullie zijn mijn volk niet meer.' Maar later zullen ze kinderen van de levende God genoemd worden.2Dan zullen Juda en Israël weer bij elkaar komen. Zij zullen één leider kiezen, en weer overal gaan wonen, in het hele land. Dat zal een belangrijke dag zijn. Want dan geeft God de overwinning aan zijn volk. Dat zal gebeuren in het Jizreël-dal. 3Dan kunnen alle Israëlieten weer tegen elkaar zeggen: 'Wij zijn Gods volk,' en: 'God heeft medelijden met ons.'
=Israël is een ontrouw volk
4De Heer zegt: 'Volk van Israël, luister naar mij. Je bent niet langer mijn volk. Je lijkt op een vrouw die ontrouw is aan haar man, een moeder die zich gedraagt als een hoer.
Niemand van jullie mag andere goden vereren. Iedereen moet daarmee ophouden.5En als jullie mij toch ontrouw blijven, volk van Israël, dan zal ik jullie straffen. Dan pak ik alles van jullie af. Jullie zullen niets meer hebben. In het hele land zal niets meer groeien, ik maak het overal zo droog als in een woestijn. Ik laat iedereen sterven van de dorst.
6Dan heb ik met niemand medelijden, ook niet met jullie nakomelingen. Want zij zijn jullie kinderen, volk van Israël. Ze zijn als de kinderen van een moeder die ontrouw is aan haar man, 7een moeder die achter andere mannen aan loopt. Een moeder die denkt: Die mannen zorgen goed voor mij. Ze geven me eten, drinken, mooie kleren, parfum en wijn.'
=De Israëlieten worden gestraft
8De Heer zegt: 'Ik zal zorgen dat de Israëlieten mij niet langer ontrouw zijn. Als ze andere goden willen vereren, zal ik hen tegenhouden. 9Dan lijkt Israël op een vrouw die andere mannen zoekt, maar die nergens kan vinden. En dan denkt ze: Ik ga terug naar mijn eigen man. Want toen ik bij hem was, had ik het beter dan nu.
10Kijk, de Israëlieten begrijpen niet dat ik het ben die zo goed voor hen zorgde. Ik gaf hun te eten en te drinken, ik gaf hun zelfs zilver en goud. Maar met dat zilver en goud vereerden ze de god Baäl!
11Daarom zal ik alles wat ik hun gegeven heb, terugnemen. Als het tijd is om te oogsten, zal ik alles wegnemen. Dan zullen ze niets meer te eten en te drinken hebben. Ze zullen ook niets meer hebben om kleren van te maken, ze zullen naakt rondlopen. 12En ik zal zorgen dat ze zich schamen voor hun gedrag. Niemand zal hen nog kunnen bevrijden uit mijn macht, ook hun afgoden niet. 13Ze zullen niet meer vrolijk zijn. Elke week, elke maand en elk jaar hadden ze feesten. Maar daar ga ik een eind aan maken.
14De Israëlieten zijn mij vergeten. Ze denken dat ze hun wijngaarden en vijgenbomen gekregen hebben van Baäl! Daarom zal ik alles vernietigen. Ik zal zorgen dat er alleen nog onkruid groeit. De wilde dieren mogen alles opeten.'
=Alles moet weer worden zoals vroeger
15De Heer zegt: 'Volk van Israël, ik zal jullie straffen. Want jullie vierden feest ter ere van de god Baäl. Voor hem hebben jullie je versierd met dure ringen en sieraden. Aan hem hebben jullie offers gebracht. Maar mij zijn jullie vergeten. 16Daarom zal ik jullie weghalen uit dit mooie land. Ik neem jullie mee naar de woestijn.
17Maar later zal ik jullie weer wijngaarden geven. Na een moeilijke tijd zal ik jullie weer hoop geven. Er komt een dag dat jullie weer mijn volk zijn, net zoals vroeger, toen jullie weggingen uit Egypte. 18Dan zullen jullie tegen mij zeggen: 'U bent onze God,' en niet: 'U bent onze Baäl.' 19Ik zal ervoor zorgen dat jullie de naam Baäl nooit meer zullen uitspreken.
=God zal zijn volk altijd beschermen
20Op die dag zal ik de wilde dieren verbieden om jullie aan te vallen. Dan mogen ze jullie akkers niet meer vernielen. Er zal ook geen oorlog meer zijn, wapens bestaan niet meer. Dan zal iedereen veilig zijn.
21Volk van Israël, ik wil dat je voor altijd van mij bent. Je zult bij mij horen zoals een vrouw bij haar man hoort. Ik zal je beschermen, ik zal je verdedigen. Ik zal vol liefde voor je zorgen. 22Ik wil dat je voor altijd mijn volk bent. Je zult merken hoe trouw ik ben.'
=De toekomst zal goed zijn
23De Heer zegt: 'Op die dag zal ik de Israëlieten geven waar ze om gevraagd hebben. Ik zal regen uit de hemel geven, ik zal de aarde weer vruchtbaar maken. 24Dan zal er in het Jizreël-dal weer koren zijn, en er zullen weer druiven en olijven groeien.
25Ik zal de Israëlieten weer overal in het land laten wonen. Ik zal weer medelijden met hen hebben, ik zal hen weer mijn volk noemen. En zij zullen mij hun enige God noemen.'
=Hosea krijgt een opdracht van de Heer
#3
1De Heer zei tegen mij: 'Hosea, laat je vrouw opnieuw zien dat je van haar houdt, ook al slaapt ze met andere mannen. Doe dat als teken van mijn liefde voor de Israëlieten. Want ik houd van hen, ook al kiezen zij voor andere goden. Ze brengen liever offers aan hen dan aan mij.'
2Toen betaalde ik 15 zilverstukken en een paar zakken gerst om mijn vrouw weer terug te krijgen. 3Ik zei tegen haar: 'Je moet hier bij mij blijven. Je mag niet naar andere mannen toe, je mag niet met hen slapen. Ik zal ook niet met je slapen. Dat zal heel lang zo blijven.'
4En zo zal het ook met Israël gaan. Het volk zal heel lang geen koning hebben, en ook geen andere leider. Er zullen geen offers meer gebracht worden, en er zullen ook geen heilige stenen meer zijn. Niemand zal de goden om raad kunnen vragen.
5Maar uiteindelijk zal het anders worden. Dan zullen de Israëlieten weer willen dat de Heer hun God is. En dan willen ze weer een koning zoals David. Ze zullen weer eerbied hebben voor de Heer, en dankbaar zijn voor al het goede dat hij geeft.
=De aanklacht van God
=De Heer klaagt het volk aan
#4
1Volk van Israël, luister naar de woorden van de Heer! De Heer klaagt iedereen in het land aan. Hij zegt: 'De mensen zijn niet eerlijk tegen elkaar. Ze zijn niet vriendelijk voor elkaar. Ze willen niets weten van mijn wetten. 2Ze maken elkaars leven kapot. Ze doen niet anders dan liegen, moorden, stelen en vreemdgaan. Ze plegen de ene moord na de andere.
3Daarom is het land een woestijn geworden. De mensen sterven van de dorst. Ook de dieren gaan dood: de dieren op het land, de vogels en de vissen.'
=De Heer zal de priesters straffen
4De Heer zegt: 'De schuld van alle ellende ligt niet bij het volk, maar bij de priesters!
5Priesters, daarom zullen jullie gedood worden, midden op de dag. En 's nachts zullen ook de profeten sterven. Jullie families zullen ophouden te bestaan. Daar zal ik voor zorgen.
6Want door jullie gaat het slecht met mijn volk. Het is jullie taak om mijn regels aan hen door te geven, maar dat hebben jullie niet gedaan. Jullie willen niets meer van mijn wetten weten, en daarom wil ik niets meer van jullie weten. Ik wil jullie niet meer als mijn priesters, en ook jullie zonen niet.'
=De priesters denken alleen aan zichzelf
7De Heer zegt: 'Hoe meer priesters er komen, hoe meer verkeerde dingen er gebeuren. Ze denken dat ze belangrijk zijn. Maar ik zal ervoor zorgen dat ze vernederd worden.
8De priesters willen graag dat mijn volk verkeerde dingen doet. Want dan brengt het volk meer offers, en dan kunnen de priesters meer offervlees eten.
=De priesters krijgen dezelfde straf als het volk
9Met de priesters zal hetzelfde gebeuren als met het volk: Ik ga ze allemaal straffen voor hun misdaden. 10Ze zullen eten, maar hun honger zal blijven. Ze zullen met veel vrouwen slapen, maar niet veel kinderen hebben.
Want ze hebben mij verlaten. Ze gebruiken al hun tijd11om met vrouwen te slapen. En ze drinken zo veel wijn, dat ze hun verstand kwijtraken.'
=De Israëlieten hebben de Heer verlaten
12De Heer zegt: 'Mijn volk, jullie vragen godenbeelden om raad, en jullie gaan naar waarzeggers toe. Jullie hebben mij verlaten, jullie hebben andere goden gezocht. Jullie zijn net als een vrouw die haar man verlaat en andere mannen zoekt.
13Jullie brengen offers op de bergen en de heuvels, in de koele schaduw van heilige bomen. Door jullie ontrouw zijn ook jullie dochters en schoondochters ontrouw geworden. Zij gedragen zich als hoeren, ze gaan met andere mannen mee. 14Toch zal ik jullie dochters en schoondochters daar niet voor straffen. Want jullie slapen zelf ook met andere vrouwen! En jullie brengen samen met die hoeren offers in de tempel.
Mijn volk, luister. Jullie kennen mijn wetten niet. Daarom zal het slecht met jullie aflopen!'15De Heer zegt: 'Israëlieten, blijf weg uit de steden van Juda! Want ik wil niet dat jullie ontrouw een voorbeeld is voor de Judeeërs. Ga dus niet naar Gilgal of Bet-Awen. En zeg nooit dat ik, de Heer, al die leugens van jullie goed vind.
=Israël verzet zich tegen de Heer
16Het volk van Israël verzet zich tegen mij als een koe die niet wil gehoorzamen. Hoe kan ik dan voor hen zorgen? 17Als de Israëlieten zo veel van hun afgoden houden, moeten ze het zelf maar weten!
18De leiders van het volk houden ervan om slechte dingen te doen. Eerst worden ze dronken, daarna gaan ze naar de hoeren.
19Ik zal hen allemaal straffen en wegjagen. Dan helpen al hun offers niet.'
=De leiders van Israël bedriegen het volk
#5
1-2De Heer zegt tegen de priesters, tegen de leiders van Israël en tegen de mensen in het paleis van de koning: 'Jullie bedriegen de Israëlieten! Dat doen jullie in de tempels van de stad Mispa en de stad Sittim, en op de berg Tabor. Jullie laten mijn volk overal afgoden vereren. Daarom zal ik rechtspreken over jullie. Ik ga jullie allemaal straffen!'
=Het volk is ontrouw aan de Heer
3De Heer zegt: 'Ik ken het volk van Israël, ik weet heel goed wat ze doen. Ze zijn mij niet trouw gebleven. Ze zijn niet meer mijn heilige volk. 4En dat kunnen ze ook niet meer worden. Ze kunnen niet meer bij me terugkomen.
Want ze gedragen zich slecht. Ze vereren andere goden, ze willen mij niet meer kennen.5Ze zijn trots, ze denken dat ze alles mogen. En daarmee maken ze hun schuld alleen maar groter! Het zal slecht met hen aflopen, en ook met het volk van Juda!
6Ze zullen mij weer zoeken, maar ze zullen me niet vinden. Ze zullen met offers naar de tempel komen om mij te vereren. Maar ik zal me voor hen verbergen. 7Want ze zijn mij ontrouw! Ze horen niet meer bij mij, en hun kinderen ook niet. Daarom zullen hun akkers verwoest worden, en zijzelf zullen worden gedood. Dat zal nog deze maand gebeuren!'
=De Heer waarschuwt voor de straf
8De Heer zegt: 'Volk van Israël, luister! Waarschuw de mensen in Gibea, Rama en Bet-Awen. Zeg tegen de inwoners van het gebied Benjamin: 'Pas op, de vijand komt eraan!' 9Het duurt niet lang meer of ik zal jullie straffen. Dan zal het hele land vernietigd worden. Mijn besluit staat vast. Ik maak het nu al aan jullie bekend.'
=Niemand kan Israël en Juda redden
10De Heer zegt: 'Ik ben woedend op de leiders van Juda! Want zij pakken land af van andere mensen. Ik zal hen daar zwaar voor straffen. 11Ook de Israëlieten zal ik straffen. Ik zal zorgen dat ze onderdrukt en mishandeld worden. Want ze hebben andere goden vereerd, goden waar je niets aan hebt.
12Ik maak het volk van Israël ziek. Ik zorg dat het volk van Juda niets meer kan. 13De mensen van Israël en Juda merken nu al dat het heel slecht met hen gaat. Ze hebben hulp gevraagd aan de koning van Assyrië. Maar die kan hen niet helpen, die kan niet zorgen dat het beter gaat.
14Ik val Israël en Juda aan als een leeuw. Een leeuw die een dier verscheurt en de resten ervan wegsleept. Ik zal niets van die volken overlaten. Niemand kan hen redden. 15Ik laat hen alleen achter, totdat ze begrijpen waarom ze gestraft zijn. Dan zullen ze mij weer zoeken. Als ze bang zijn, zullen ze weer naar mij verlangen.'
=Israël denkt dat de Heer terugkomt
#6
1De Israëlieten zeggen tegen elkaar: 'Kom, laten we terugkeren naar de Heer. Hij heeft ons geslagen, hij heeft ons pijn gedaan. Maar hij zal onze wonden verzorgen en ons weer beter maken. 2Binnenkort geeft hij ons een nieuw leven. Dan zullen we veilig zijn bij hem.
3Laten we onderzoeken wat de Heer van ons wil, zo snel mogelijk. Want hij komt naar ons toe! Dat is zeker, net zo zeker als het 's ochtends licht wordt. Als de Heer komt, is hij weer goed voor ons, zoals regen goed is voor droog land.'
=God wil dat zijn volk hem liefheeft
4Maar de Heer zegt tegen de mensen van Israël en Juda: 'Wat moet ik met jullie doen? Jullie liefde voor mij verdwijnt net zo snel als dauw in de ochtend. 5Daarom heb ik steeds mijn profeten naar jullie toe gestuurd. Zij waarschuwden jullie dat jullie zouden sterven.
Het is duidelijk wat ik van jullie wil.6Ik wil geen offers, maar liefde. Ik wil dat jullie weten wie ik ben en wat ik van jullie vraag. Dat vind ik belangrijker dan offers.
=Israël is geen heilig volk meer
7Volk van Israël, jullie hebben je niet gehouden aan mijn regels. Jullie zijn mij ontrouw geworden, net zoals de mensen in de stad Adam.
8Gilead is een stad vol misdadigers, je ziet er overal sporen van bloed. 9De priesters zijn rovers geworden. Ze beroven mensen langs de weg naar Sichem, en vermoorden hen. Het is verschrikkelijk!
10Volk van Israël, ik heb afschuwelijke dingen gezien in jullie land. Jullie zijn mij niet trouw gebleven. Jullie zijn niet meer mijn heilige volk.
11En volk van Juda, ook jullie zal ik straffen!
Ik wil graag een nieuwe tijd laten komen voor mijn volk.
=Gods volk kiest steeds voor het kwaad
#7
1Ik wil hen graag bevrijden van het kwaad. Maar steeds als ik dat wil gaan doen, zie ik weer hoe slecht ze zijn. Ze liegen en bedriegen. Ze stelen huizen leeg, ze beroven mensen op straat.
2Ze denken dat ik niet weet hoe slecht ze zijn. Maar overal waar ze zijn, daar zijn ook hun misdaden. Ik zie alles wat ze doen!'
=Opstand tegen de koning
3De Heer zegt: 'De dienaren in het paleis zijn verraders. Ze maken de koning vrolijk, maar intussen bedenken ze een plan om hem te doden. Ze maken de leiders aan het lachen, maar intussen liegen ze tegen hen. 4Ze zijn ontrouw aan de koning, omdat ze hem haten. Hun haat lijkt op een gloeiende oven. Een oven die blijft gloeien, zelfs als er geen hout meer op het vuur gegooid wordt.
5Op het jaarlijkse feest van de koning voeren de verraders hun plan uit. Dan zorgen ze ervoor dat alle leiders dronken worden. En de koning drinkt vrolijk mee! 6Intussen verbergen de verraders hun haat. Maar hun haat is als vuur in een oven, dat 's nachts bijna dooft, maar in de ochtend weer fel begint te branden. 7Ja, na het feest begint hun haat te branden, en komt hun woede naar buiten. Dan vernietigen ze hun leiders, ze vermoorden hun koningen. En niemand van die leiders vraagt mij om hulp.'
=Het volk vraagt de Heer niet om hulp
8De Heer zegt: 'De Israëlieten hebben steun gezocht bij andere volken. Maar daar zijn ze alleen maar slechter van geworden. 9En zelf zien ze dat niet! Ze zien niet hoe zwak ze nu zijn. Ze zien niet dat die andere volken alles van hen afgepakt hebben.
10De Israëlieten zijn trots, ze denken dat ze alles mogen. Daardoor gaat het steeds slechter met hen. Maar toch komen ze niet terug bij mij, de Heer, hun God. Ze vragen mij niet om hulp. 11Ze gedragen zich als vogels die de weg kwijt zijn. De ene keer zoeken ze steun bij Egypte, de andere keer bij Assyrië. 12De volgende keer dat ze daar hulp zoeken, houd ik hen tegen! Dan neem ik hen gevangen, zoals vogels in een net. Dan zal ik hen straffen, zoals ik al tegen hen gezegd heb.'
=Het loopt slecht af met het volk
13De Heer zegt: 'Het zal slecht aflopen met de Israëlieten. Ze zullen vernietigd worden. Want ze hebben mij in de steek gelaten. Ze wilden niet naar mij luisteren. Toen ik hen wilde bevrijden, vertelden ze leugens over mij.
14De Israëlieten vragen mij om hulp. Ze liggen te huilen op hun bed. Maar ze bidden niet echt tot mij. Ze huilen alleen omdat het brood en de wijn op zijn. Ze doen alles om mijn aandacht te krijgen. Maar ze willen mij niet dienen! 15Terwijl ik hun zo veel geleerd heb! Ik heb hen sterk gemaakt. Door mij hebben ze hun vijanden verslagen. En toch bedenken ze steeds kwade plannen tegen mij.
16Soms lijkt het alsof ze naar mij terugkeren, maar dat is niet zo. Hun leiders blijven slechte dingen over mij zeggen, daarom zullen ze sterven in de oorlog. En in Egypte zal iedereen de Israëlieten bespotten.'
=De Heer stuurt vijanden
#8
1De Heer zegt: 'Blaas op de trompet, waarschuw iedereen! Daar komen de vijanden!
De Israëlieten hebben zich niet gehouden aan mijn regels. Ze willen niet meer naar mij luisteren.2Ze zeggen wel dat ik hun God ben, en dat zij mijn volk zijn. 3Maar ze weigeren om het goede te doen. Daarom stuur ik vijanden op hen af.'
=Het is Israëls eigen schuld
4De Heer zegt: 'De Israëlieten hebben een koning uitgekozen, en bestuurders. Maar zonder mijn toestemming! Ze hebben godenbeelden gemaakt van goud en zilver. Maar ik zal al hun goud en zilver vernietigen.
5In Samaria staat dat afschuwelijke stierenbeeld. Ik wil dat niet langer. Ik ben woedend op de Israëlieten die dat beeld vereren. Hoe lang nog blijven ze daarmee doorgaan? 6Het komt gewoon uit Israël, het is gemaakt door een kunstenaar. Het is helemaal geen god! Dat beeld in Samaria zal helemaal kapotgeslagen worden.
7De goden bij wie de Israëlieten hulp zoeken, kunnen niets. Ze zijn als slecht zaad, waaruit geen koren kan groeien. En als er toch koren komt, dan is het niet genoeg om er meel van te maken. En als er toch meel van gemaakt wordt, dan komen de vijanden dat allemaal stelen.
Omdat de Israëlieten bij zulke goden hulp zoeken, loopt het slecht met hen af.'8De Heer zegt: 'Het is afgelopen met de Israëlieten. Niemand neemt hen nog serieus. 9Want ze willen vrienden zijn met Assyrië, en daar doen ze alles voor. Het volk van Israël lijkt wel een hoer die haar klanten opzoekt, en ze nog betaalt ook!
10En zelfs als de Israëlieten veel vrienden maken, dan hebben ze daar niets aan. Want ik zal de Israëlieten allemaal straffen, waar ze ook zijn! Ze zullen onderdrukt worden door de koning van Assyrië. Ze zullen het zwaar krijgen!'
=De Israëlieten worden gestraft
11De Heer zegt: 'De Israëlieten hebben veel altaren gebouwd. Maar dat zijn geen altaren om mij te eren, maar om mij te beledigen! 12Want mijn volk houdt zich niet aan mijn regels, hoe vaak ik die ook opschrijf. Ze doen alsof ze mijn regels niet kennen. 13Ze brengen mij offers, maar alleen omdat ze dan vlees kunnen eten. Zulke offers hoef ik niet!
Ik zal niet vergeten wat voor slechts de Israëlieten allemaal doen. Ik zal ze daarvoor straffen. Ik zal ze terugsturen naar Egypte!
14De Israëlieten hebben prachtige paleizen en sterke steden gebouwd. Maar intussen zijn ze mij vergeten. Daarom zal ik al hun paleizen en steden in brand steken. Er zal niets van overblijven.'
=De feesten zullen ophouden
#9
1Volk van Israël, stop met feestvieren! Juich niet zoals de andere volken. Want jullie zijn ontrouw aan jullie God. Steeds als jullie een goede oogst hebben, bedanken jullie de god Baäl.
2Maar straks hebben jullie helemaal geen koren en olijfolie meer, en ook geen wijn! 3Want dan moeten jullie het land van de Heer verlaten. Jullie zullen terugkeren naar Egypte. En in Assyrië zullen jullie voedsel moeten eten dat de Heer verboden heeft. 4Dat voedsel maakt jullie allemaal onrein. Je kunt het wel eten als je honger hebt, maar je kunt het niet als offer aanbieden aan de Heer. Jullie kunnen de Heer dan dus niet blij maken met jullie offers. Jullie kunnen niets aan hem offeren, ook geen wijn.
5Wat gaan jullie dan doen op je feestdagen? Wat doen jullie dan op het Loofhuttenfeest?
=Het land wordt verwoest
6Het land waar de Israëlieten wonen, zal verwoest worden. De mensen die nog kunnen vluchten, zullen in Egypte gaan wonen. Daar zullen ze ook begraven worden, in de stad Memfis.
Op de plaats waar ze hun kostbare bezittingen achterlieten, zullen brandnetels groeien. En doornstruiken zullen hun huizen vernielen.7Volk van Israël, binnenkort zal de Heer jullie straffen. Jullie krijgen wat jullie verdienen. Dat zullen jullie nog wel merken!
Jullie roepen kwaad: 'Die profeet is gek, die boodschapper van God is zijn verstand kwijt!' Maar jullie zijn alleen maar boos op mij omdat jullie Gods boodschap niet willen horen. En dat is het bewijs dat jullie ontrouw zijn aan God.8God heeft mij gestuurd als zijn profeet. Ik ben er om jullie te waarschuwen. Maar jullie doen alsof ik jullie vijand ben. Overal proberen jullie me te doden, zelfs in de tempel van God. 9Wat jullie doen, is verschrikkelijk! Jullie zijn net zo slecht als de mensen in de stad Gibea, lang geleden. God zal jullie misdaden niet vergeten, hij zal jullie daarvoor straffen!
=De les van Israëls verleden
=Israël is slecht geworden
10De Heer zegt: 'Lang geleden was ik blij met de Israëlieten. Zij waren voor mij net zo bijzonder als druiven in de woestijn. En net zo bijzonder als de eerste vijg aan een vijgenboom. Maar toen de voorouders van de Israëlieten in de stad Baäl-Peor kwamen, gingen ze de god Baäl vereren. Vanaf toen zijn ze net zo afschuwelijk geworden als die god.
11Daarom zal alles waar ze trots op zijn, verdwijnen. Er zullen nooit meer kinderen geboren worden, vrouwen zullen nooit meer zwanger worden. 12En de kinderen die ze al hebben, zullen allemaal sterven. Niemand zal in leven blijven! Ik zal de Israëlieten verlaten, en dan zal het slecht met hen aflopen.
13Vroeger ging het zo goed met de Israëlieten! Net zo goed als met palmbomen in vruchtbare grond. Maar nu gaat het heel slecht. Nu nemen moordenaars al hun kinderen mee.'
=Hosea vraagt om een lichtere straf
14Heer, u moet uw volk wel straffen, maar straf hen niet te zwaar. Zorg ervoor dat ze geen kinderen meer krijgen.
=De Heer zal zijn volk wegjagen
15De Heer zegt: 'In Gilgal werd al duidelijk hoe slecht de Israëlieten zijn. Toen begon ik hen al te haten. Nu luistert niemand van hun leiders nog naar mij. Daarom zal ik de Israëlieten wegjagen. Ik houd niet meer van hen.
16Het is afgelopen met het volk van Israël. Het lijkt op een boom met verdroogde wortels, een boom die geen vruchten meer krijgt. Want ik zorg ervoor dat de Israëlieten geen kinderen meer krijgen. En als er toch kinderen komen, zal ik die doden.'
17God wil de Israëlieten niet meer. Hij jaagt hen weg, ze zullen zwerven over de hele aarde. Want ze hebben niet naar hem geluisterd.
=Door rijkdom ging het verkeerd
#10
1Het ging heel lang goed met het volk van Israël. Israël leek op een prachtige druivenplant, die groeit en steeds meer druiven krijgt.
Hoe beter het met de Israëlieten ging, hoe meer altaren ze bouwden. Hoe rijker de mensen werden, hoe mooier ze de heilige stenen gingen versieren.2Maar die altaren en die stenen gebruikten ze om afgoden te dienen! Zo hebben ze de Heer bedrogen. Daarom zullen ze gestraft worden. De Heer zal hun altaren afbreken, en hij zal hun heilige stenen kapotslaan.
=Een koning zal het volk niet helpen
3De Israëlieten zullen zeggen: 'We zijn gestraft omdat we geen eerbied hadden voor de Heer. Daarom hebben we nu geen koning meer. Maar een koning kan toch niets voor ons doen!'
4Inderdaad, aan een koning heb je niets. Koningen beloven mooie dingen en ze sluiten veel verdragen. Maar ze houden zich niet aan hun beloftes en ze bedriegen iedereen. Koningen zijn gif voor het land. Door hen komt er steeds meer onrecht in Israël!
=Israël zal zich schamen
5De bewoners van Samaria maken zich zorgen om een stierenbeeld! Ze hebben verdriet om dat afschuwelijke beeld in Bet-Awen. Hun priesters schreeuwen het uit, het hele volk huilt. Want al het goud is van het beeld af gehaald. 6En binnenkort wordt het beeld naar Assyrië gebracht, als geschenk voor de koning daar. Dat zal voor de Israëlieten een grote schande zijn. Dan zullen ze zich schamen voor alles wat ze gedaan hebben.
7Dan is het afgelopen met de koning van Israël. Hij zal meegenomen worden door de Assyriërs. 8En waar nu altaren staan, groeien straks allemaal doornstruiken. Want alle offerplaatsen zullen vernietigd worden, die verschrikkelijke plaatsen waar de Israëlieten hun afgoden vereren. Dan zullen de mensen tegen de bergen roepen: 'Bedek ons toch!' En tegen de heuvels: 'Val toch op ons neer!'
=De Heer zal zijn volk straffen
9De Heer zegt: 'Vroeger deden de Israëlieten al verkeerde dingen. Denk maar aan wat er gebeurd is in de stad Gibea! De Israëlieten zijn niets veranderd, ze zijn nog net zo slecht. Daarom zullen ze nu bij Gibea door vijanden verslagen worden. 10Ik zal andere volken bij elkaar roepen, en die zullen tegen hen strijden. Zo zal ik de Israëlieten straffen voor hun misdaden.'
=Israël heeft de Heer bedrogen
11De Heer zegt tegen de Israëlieten: 'Vroeger gehoorzaamden jullie mij. Net zoals een koe de boer gehoorzaamt. Een jonge, sterke koe die op het land werkt, en die geleerd heeft om de boer te helpen. Een koe die goed kan ploegen en de grond mooi vlak maakt.
12Zo'n koe doet wat de boer wil. Net zo moeten jullie voortaan doen wat ik wil. Wees eerlijk en trouw. Leef volgens mijn wetten. Het is nu tijd om mij, de Heer, te zoeken. Dan kom ik naar jullie toe, en dan zorg ik dat het goed met jullie gaat.
13Tot nu toe hebben jullie niet gedaan wat ik wilde. Jullie waren mij ontrouw, en jullie waren oneerlijk. Daarom zullen jullie gestraft worden.
=De steden worden verwoest
Jullie vertrouwden alleen op je eigen kracht, op jullie grote leger.14Maar er zal oorlog tegen jullie gevoerd worden. Dan worden jullie sterke steden verwoest. Net zoals de stad Bet-Arbel vroeger verwoest werd door koning Salman. Hij doodde alle inwoners.
15Zo zal ik jullie straffen, volk van Israël. Want jullie zijn verschrikkelijk slecht. Zodra de strijd begint, wordt jullie koning gedood.'
=De Heer was een vader voor zijn volk
#11
1De Heer zegt: 'Toen mijn volk nog jong was, hield ik van hen. Net zoals een vader houdt van zijn zoon. Ik heb de Israëlieten teruggeroepen uit Egypte. 2Maar hoe harder ik hen riep, hoe verder ze van me wegliepen. Dan brachten ze offers aan de beelden van Baäl, en gingen ze wierook branden voor allerlei afgoden.
3Ze wilden maar niet begrijpen dat ik voor hen zorgde! Ik was hun vader. Ik droeg hen in mijn armen, ik leerde hun lopen. 4Ik was goed voor hen. Ik leidde hen vol liefde. Ik hield hen dicht tegen me aan. Ik was het die hun te eten gaf.
5De Israëlieten weigeren om bij mij terug te komen. Daarom moeten ze weer net zo lijden als vroeger in Egypte. Ze zullen in de macht komen van Assyrië! 6Hun steden zullen door legers aangevallen worden. Ze zullen helemaal vernietigd worden. Zo zullen de mensen gestraft worden voor hun slechte plannen.
7Mijn volk blijft mij maar ontrouw. Ik zal hen niet helpen, ook niet als ze mij om hulp vragen.'
=De Heer houdt van zijn volk
8De Heer zegt: 'Toch zal ik jullie niet loslaten, volk van Israël. Ik zal jullie nooit in de steek laten. Ik zal jullie niet hetzelfde behandelen als de steden Adma en Seboïm. Ik zal jullie niet vernietigen. Want mijn liefde voor jullie is groot. Mijn hart is vol medelijden. 9Ook al ben ik woedend, ik zal jullie niet vernietigen.
Want ik ben God. Ik ben geen mens, ik ben de heilige God. Ik ben bij jullie. Daarom zal ik niet meer woedend zijn.
=De Heer zal zijn volk helpen
10Eens zal ik mijn volk terughalen. Ik zal hen roepen als een brullende leeuw. Ze zullen allemaal op mijn stem afkomen. Vol eerbied komen ze terug, uit de landen in het westen, 11uit Egypte in het zuiden, en uit Assur in het noorden. Ze komen zo snel mogelijk naar me toe. Dan zal ik hen weer in hun eigen huizen laten wonen. Dat beloof ik.'
=Bedrog en ontrouw
=Israël liegt tegen de Heer
#12
1De Heer zegt: 'Het volk van Israël blijft maar tegen mij liegen, ze blijven me bedriegen. En het volk van Juda vereert graag andere goden in plaats van mij, de heilige God.
2De Israëlieten zijn zinloos bezig. Ze zorgen voor hun eigen ongeluk. Want ze liegen steeds meer, en ze gebruiken geweld. Ze beloven trouw aan Assyrië, en ze willen bevriend zijn met Egypte.'
=Israël is net zo ontrouw als Jakob
3De Heer zegt dat het volk van Juda schuldig is. Ook de Israëlieten zal hij straffen voor hun misdaden. Ze zullen allemaal krijgen wat ze verdienen.
4-5De Israëlieten zijn net zo ontrouw als hun voorvader Jakob. Hij bedroog zijn broer al in de buik van zijn moeder. En toen hij volwassen was, heeft hij met God gevochten. Hij won, en na zijn overwinning smeekte hij God om hem te zegenen.
Bij de stad Betel kwam God naar hem toe en zei:6'Ik ben de God die alle macht heeft. Mijn naam is: Heer. 7Jakob, met mijn hulp zul je op een dag terugkeren naar je eigen land. Wees goed en eerlijk, en heb vertrouwen in mij, je God.'
=Israël verdient straf
8De Heer zegt: 'Israëlieten, jullie zijn oneerlijke handelaars geworden. Als jullie iets verkopen, bedriegen jullie de koper. Daar genieten jullie van! 9Jullie zeggen: 'Wij zijn rijk geworden door de handel. We hebben onze rijkdom zelf verdiend. Winst maken is toch niet verkeerd?'
10Vroeger waren jullie arm en woonden jullie in tenten. Jullie trokken samen met mij door de woestijn. Nu zal ik zorgen dat het weer net zo wordt als vroeger. Want ik ben de Heer, jullie God. Dat ben ik al sinds jullie uit Egypte weggingen.
11Steeds weer heb ik aan de profeten bekendgemaakt wat er ging gebeuren. En zij hebben jullie steeds gewaarschuwd. 12Toch bleven jullie ontrouw aan mij. Wat jullie in Gilead deden, was al erg. Maar in Gilgal werd het nog erger: daar brachten jullie offers aan de afgoden! Daarom zal ik jullie straffen. Ik zal al jullie altaren afbreken. En de stenen daarvan zullen neergegooid worden langs de akkers.'
=Vroeger was Israël ook al ontrouw
13Jakob, de voorvader van de Israëlieten, was niet trouw aan de Heer. Hij vluchtte naar het land Aram. Daar werkte hij als knecht, hij zorgde voor het vee. En dat deed hij allemaal om een vrouw!
14Maar de Heer was wel trouw aan de Israëlieten. Hij stuurde de profeet Mozes. Die leidde de Israëlieten uit Egypte en beschermde hen. 15Toch hebben de Israëlieten de Heer kwaad gemaakt. Ze hebben mensen vermoord, en ze hebben de Heer beledigd! Daarom zal hij hen zwaar straffen.
=De stam Efraïm blijft ontrouw
#13
1De Heer zegt: 'Vroeger was Efraïm de belangrijkste stam in Israël. Niemand durfde tegen hun leiders in te gaan. Maar toen de mensen van Efraïm de god Baäl gingen vereren, liep het slecht met hen af!
2Toch bleven de mensen verkeerde dingen doen. Ze maakten stieren van zilver, beelden die ze zelf mooi vonden. Ze kusten die beelden en zeiden: 'Aan deze beelden moet je offers brengen.' Maar die beelden zijn gewoon gemaakt door mensen!
3Daarom zal de hele stam Efraïm verdwijnen, er blijft niets van ze over. Ze verdwijnen net zo snel als dauw in de ochtend, net zo snel als rook in de wind.'
=De Heer is Israëls vijand geworden
4De Heer zegt: 'Volk van Israël, ik ben de Heer, jullie God. Dat ben ik al sinds jullie weggingen uit Egypte. Ik ben de enige God die jullie mogen dienen. Er is geen andere god die jullie kan redden. 5Ik zorgde voor jullie in de droge, hete woestijn. 6En daarna heb ik jullie naar dit mooie land gebracht. Ik gaf jullie meer dan genoeg te eten. Jullie hadden alles wat je nodig had.
Maar toen werden jullie trots, en jullie vergaten mij.7Daarom ben ik jullie vijand geworden. Ik jaag op jullie als een leeuw. Als een hongerig roofdier kom ik op jullie af. 8Ik zal jullie aanvallen als een berin waarvan de jongen weggehaald zijn. Als een leeuw zal ik jullie verscheuren en opeten. Er zal niets van jullie overblijven!
9Het is afgelopen met jullie, Israëlieten. Van mij hoeven jullie geen hulp meer te verwachten. 10-11En ook van jullie koning niet! Waar is toch de koning die jullie steden zou beschermen? En waar zijn de leiders die het land zouden regeren?
Woedend gaf ik jullie de koning waar jullie om vroegen. En woedend heb ik hem ook weer bij jullie weggehaald.'12De Heer zegt: 'Ik zal de misdaden van de Israëlieten niet vergeten. Ik zal altijd onthouden wat ze verkeerd deden.
13De Israëlieten zijn dom. Ook al kunnen ze kiezen voor een nieuw begin, toch doen ze dat niet. Zo kiezen ze zelf voor hun einde. 14Moet ik hen dan bevrijden? Moet ik hen dan redden uit het graf? Nee! Ik heb geen medelijden meer. Laat ze maar ziek worden. Laat de dood maar komen!
15Nu gaat het nog goed met de Israëlieten. Maar ik zal hen straffen. Al hun waterbronnen zullen opdrogen door de verschrikkelijke hitte uit het oosten. En al hun bezittingen zullen meegenomen worden door de Assyriërs.
#14
1Ook de inwoners van Samaria zijn tegen mij in opstand gekomen. Daarom zullen ze gestraft worden. De vijanden zullen iedereen doden, zelfs kleine kinderen en zwangere vrouwen!'
=Een nieuw begin
=Israël moet terugkeren naar de Heer
2Volk van Israël, keer terug naar de Heer, jullie God. Door jullie eigen misdaden gaat het nu zo slecht. 3Zeg dat jullie spijt hebben, en keer terug naar de Heer.
Zeg tegen hem: 'Vergeef al onze misdaden en neem ons offer aan. Wij zullen geen dieren offeren, maar woorden. Woorden van dankbaarheid.4We weten dat de koning van Assyrië ons niet zal redden. We vertrouwen niet meer op onze eigen legers. We vereren geen beelden meer die we zelf hebben gemaakt. Want u bent de God die voor ons zorgt. U beschermt mensen die zwak en alleen zijn.'
=Er is toekomst voor Israël
5De Heer zegt: 'Ik zal zorgen dat de Israëlieten mij niet meer ontrouw zijn. Ik zal met heel mijn hart van hen houden. Mijn woede is voorbij.
6Ik zal de Israëlieten nieuwe kracht geven. Het zal weer goed met hen gaan. Ze zullen net zo sterk zijn als de bomen op de Libanon-bergen. 7En ze zullen veel kinderen krijgen. Hun land zal zo mooi zijn als een olijfboom, het zal weer heerlijk zijn om er te wonen. 8De mensen zullen weer veilig zijn. Ze zullen weer graan zaaien op hun akkers. Het hele land zal bloeien als een wijngaard. Het volk van Israël zal zo beroemd zijn als de wijn van de Libanon-bergen.
9Dan zullen de Israëlieten geen aandacht meer hebben voor afgodsbeelden. Want ik ben het die naar hen luistert, ik ben het die voor hen zorgt. Ik geef hun al het goede, ik ben het die leven aan hen geeft.'
=Waarschuwing voor de lezer
10Wie wijs en verstandig is, moet nadenken over de woorden in dit boek. Want de Heer is rechtvaardig. Leef daarom zoals hij het wil. Als je dat niet doet, loopt het slecht met je af.
