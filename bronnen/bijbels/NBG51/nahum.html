<div class="bibletext"> 
 <div id="scroller"> 
  <h3 class="s">Opschrift</h3> 
  <p class="p"><h1>1</h1><span class="verse"><sup id="Nah.1.1" class="v">1</sup>Godsspraak over Nineve. <span class="highlight tooltipkeyword" data-keyword="1139" title="">Boek</span> van het gezicht van <span class="highlight tooltipkeyword" data-keyword="1033" title="">Nahum</span>, de Elkosiet.</span></p> 
  <h3 class="s">Dreiging en troost</h3> 
  <p class="p"><span class="indent"></span><span class="verse"><sup id="Nah.1.2" class="v">2</sup>Een naijverig God en een wreker is de <span class="nd">Here</span>, een wreker is de <span class="nd">Here</span> en vol van grimmigheid; een wreker is de <span class="nd">Here</span> voor zijn tegenstanders, en toornen blijft Hij tegen zijn vijanden. </span><span class="verse"><sup id="Nah.1.3" class="v">3</sup>De <span class="nd">Here</span> is lankmoedig, doch groot van kracht, en de <span class="nd">Here</span> laat geenszins ongestraft. In wervelwind en storm is zijn weg, wolken zijn het stof zijner voeten. </span><span class="verse"><sup id="Nah.1.4" class="v">4</sup>Hij dreigt de zee en doet haar opdrogen, alle rivieren legt Hij droog. Basan en Karmel verkwijnen, het groen van de Libanon verwelkt. </span><span class="verse"><sup id="Nah.1.5" class="v">5</sup>De bergen beven voor Hem en de heuvelen versmelten; de aarde rijst voor Hem op, ja, de wereld en al haar bewoners. </span><span class="verse"><sup id="Nah.1.6" class="v">6</sup>Wie kan standhouden voor zijn gramschap? wie staande blijven bij zijn brandende toorn? Zijn grimmigheid stort zich uit als vuur en de rotsen springen voor Hem aan stukken. </span><span class="verse"><sup id="Nah.1.7" class="v">7</sup>De <span class="nd">Here</span> is goed, een sterkte ten dage der benauwdheid; Hij kent hen die bij Hem schuilen. </span><span class="verse"><sup id="Nah.1.8" class="v">8</sup>Maar met een overstromende vloed maakt Hij haar plaats geheel teniet, en zijn vijanden vervolgt Hij, de duisternis in. </span><span class="verse"><sup id="Nah.1.9" class="v">9</sup>Wat gij ook tegen de <span class="nd">Here</span> bedenkt, vernietiging brengt Hij teweeg; geen tweemaal verheft zich de benauwdheid. </span><span class="verse"><sup id="Nah.1.10" class="v">10</sup>Want - verward als zij zijn gelijk doornen, en beschonken naar hun dronkemansaard - zij worden als droge stoppelen geheel en al verteerd.</span></p> 
  <p class="p"><span class="indent"></span><span class="verse"><sup id="Nah.1.11" class="v">11</sup>Uit u is voortgekomen een die kwaad bedacht tegen de <span class="nd">Here</span>, een die snode plannen beraamde. </span><span class="verse"><sup id="Nah.1.12" class="v">12</sup>Zo zegt de <span class="nd">Here</span>: Al zijn zij ook in volle kracht en nog zo talrijk, toch zullen zij zó afgemaaid worden, dat zij vergaan; al heb Ik u vernederd, Ik zal u niet meer vernederen, </span><span class="verse"><sup id="Nah.1.13" class="v">13</sup>maar nu zal Ik zijn <span class="highlight tooltipkeyword" data-keyword="62" title="">juk</span> van u afnemen en verbreken, en uw banden zal Ik verscheuren. </span><span class="verse"><sup id="Nah.1.14" class="v">14</sup>Tegen u echter gebiedt de <span class="nd">Here</span>: Uw naam zal niet meer voortgeplant worden; uit het huis uwer <span class="highlight tooltipkeyword" data-keyword="521" title="">goden</span> zal Ik uitroeien de gesneden en de gegoten beelden. Uw <span class="highlight tooltipkeyword" data-keyword="1823,1023,1024,1103" title="">graf</span> zal Ik bereiden, want gij zijt te licht bevonden. </span><span class="verse"><sup id="Nah.1.15" class="v">15</sup>Zie, op de bergen de voeten van de vreugdebode die heil verkondigt. Vier, o Juda, uw feesten, betaal uw geloften! Want voortaan zal de snoodaard niet meer door u heentrekken, hij is geheel en al uitgeroeid.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Nineve veroverd en verwoest</h3> 
  <p class="p"><h1>2</h1><span class="verse"><sup id="Nah.2.1" class="v">1</sup>De verstrooier trekt tegen u op; bewaak de vesting, zie uit langs de weg, maak de lendenen vast, versterk u met alle macht! </span><span class="verse"><sup id="Nah.2.2" class="v">2</sup>Want de <span class="nd">Here</span> herstelt de heerlijkheid van <span class="highlight tooltipkeyword" data-keyword="1784" title="">Jakob</span>, gelijk de heerlijkheid van Israël; want plunderaars hebben hen geplunderd en hun ranken vernield.</span></p> 
  <p class="p"><span class="indent"></span><span class="verse"><sup id="Nah.2.3" class="v">3</sup>Het <span class="highlight tooltipkeyword" data-keyword="44" title="">schild</span> zijner helden is rood van kleur, de dapperen zijn in scharlaken gekleed; in de vuurglans van het staal staan de wagens op de dag van zijn toerusting, en de <span class="highlight tooltipkeyword" data-keyword="41,29" title="">lansen</span> worden gezwaaid. </span><span class="verse"><sup id="Nah.2.4" class="v">4</sup>Langs de wegen razen de <span class="highlight tooltipkeyword" data-keyword="49" title="">wagens</span>, zij vliegen over de vlakten; hun aanblik is als van fakkels, als bliksemschichten schieten zij voort.</span></p> 
  <p class="p"><span class="indent"></span><span class="verse"><sup id="Nah.2.5" class="v">5</sup>Hij denkt aan zijn geweldigen - zij struikelen in hun vaart; zij haasten zich naar haar muur - en opgericht is het stormdak. </span><span class="verse"><sup id="Nah.2.6" class="v">6</sup>De <span class="highlight tooltipkeyword" data-keyword="36,1088" title="">poorten</span> der rivieren openen zich, en het paleis zinkt ineen. </span><span class="verse"><sup id="Nah.2.7" class="v">7</sup>En het is beslist: zij wordt ontbloot, weggevoerd en haar slavinnen klagen als met duivestem, terwijl zij zich slaan op de borst. </span><span class="verse"><sup id="Nah.2.8" class="v">8</sup>En Nineve was als een vijver vol wateren, zolang het bestaat; nu lopen deze weg. Staat, staat! doch niemand keert zich om. </span><span class="verse"><sup id="Nah.2.9" class="v">9</sup>Rooft zilver, rooft goud! eindeloos is de voorraad, een overvloed van allerlei kostbaarheden. </span><span class="verse"><sup id="Nah.2.10" class="v">10</sup>Woestheid, woestenij, verwoesting! en verslagen <span class="highlight tooltipkeyword" data-keyword="631" title="">harten</span> en knikkende knieën; kramp in alle lendenen en hun aller aangezicht van kleur beroofd.</span></p> 
  <p class="p"><span class="indent"></span><span class="verse"><sup id="Nah.2.11" class="v">11</sup>Waar is nu het leger der leeuwen, de plaats waar de jonge leeuwen gevoed werden, waar de leeuw rondliep en de leeuwin, de leeuwewelp, door niemand opgeschrikt? </span><span class="verse"><sup id="Nah.2.12" class="v">12</sup>Waar is de leeuw die roofde voor zijn welpen en worgde voor zijn leeuwinnen, die zijn holen vulde met roof en zijn legers met het verscheurde? </span><span class="verse"><sup id="Nah.2.13" class="v">13</sup>Zie, Ik zál u! luidt het woord van de <span class="nd">Here</span> der heerscharen, Ik doe uw wagens in rook opgaan; uw jonge leeuwen zal het <span class="highlight tooltipkeyword" data-keyword="985,31" title="">zwaard</span> verteren, en uw roof zal Ik van de aarde verdelgen; en de stem van uw gezanten zal niet meer gehoord worden.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Het wee over de bloedstad</h3> 
  <p class="p"><h1>3</h1><span class="verse"><sup id="Nah.3.1" class="v">1</sup>Wee de bloedstad, louter leugen, vol van verscheuring, zonder ophouden rovend! </span><span class="verse"><sup id="Nah.3.2" class="v">2</sup>Hoor, zweepgeklap! hoor, wielengeratel! en jagende paarden en opspringende <span class="highlight tooltipkeyword" data-keyword="49" title="">wagens</span>, </span><span class="verse"><sup id="Nah.3.3" class="v">3</sup>steigerende rossen en vlammende <span class="highlight tooltipkeyword" data-keyword="985,31" title="">zwaarden</span> en bliksemende <span class="highlight tooltipkeyword" data-keyword="41,29" title="">lansen</span>, en tal van verslagenen, een menigte doden, en eindeloos veel lijken; men struikelt over hun lijken - </span><span class="verse"><sup id="Nah.3.4" class="v">4</sup>vanwege de vele hoererijen der <span class="highlight tooltipkeyword" data-keyword="88" title="">hoer</span>, uitnemend in bevalligheid, meesteres in toverkunsten, volken verkopend door haar hoererijen, en geslachten door haar toverkunsten. </span><span class="verse"><sup id="Nah.3.5" class="v">5</sup>Zie, Ik zál u! luidt het woord van de <span class="nd">Here</span> der heerscharen, Ik til uw slippen op tot aan uw aangezicht, en Ik laat aan de volken uw naaktheid zien, aan de koninkrijken uw schaamte. </span><span class="verse"><sup id="Nah.3.6" class="v">6</sup>Ik werp vuil op u, Ik maak u te schande en stel u ten toon, </span><span class="verse"><sup id="Nah.3.7" class="v">7</sup>zodat al wie u ziet, van u wegvlucht en zegt: Verwoest is Nineve! Wie zal haar beklagen? waar zal ik troosters voor u zoeken?</span></p> 
  <p class="p"><span class="indent"></span><span class="verse"><sup id="Nah.3.8" class="v">8</sup>Zijt gij beter dan No-Amon, dat gelegen was aan de stromen, door water omgeven, welks voorwal een zee, welks muur water was? </span><span class="verse"><sup id="Nah.3.9" class="v">9</sup>Ethiopiërs en Egyptenaars waren zijn kracht en dat zonder getal, Putieten en Libiërs waren u tot hulp. </span><span class="verse"><sup id="Nah.3.10" class="v">10</sup>Toch is het gevankelijk in <span class="highlight tooltipkeyword" data-keyword="1219" title="">ballingschap</span> gegaan, toch zijn zijn zuigelingen verpletterd op alle hoeken der straten; over zijn aanzienlijken heeft men het lot geworpen, en al zijn groten zijn in boeien geklonken.</span></p> 
  <p class="p"><span class="indent"></span><span class="verse"><sup id="Nah.3.11" class="v">11</sup>Ook gij zult dronken worden, gij zult beneveld zijn, ook gij zult een schuilplaats zoeken tegen de vijand. </span><span class="verse"><sup id="Nah.3.12" class="v">12</sup>Al uw vestingen zijn vijgebomen met vroegrijpe vruchten; worden zij geschud, dan vallen zij de eter in de mond. </span><span class="verse"><sup id="Nah.3.13" class="v">13</sup>Zie, uw manschappen binnen u zijn vrouwen; voor uw vijanden hebben de <span class="highlight tooltipkeyword" data-keyword="36,1088" title="">poorten</span> van uw land zich wijd geopend; het vuur heeft uw grendelbomen verteerd.</span></p> 
  <p class="p"><span class="indent"></span><span class="verse"><sup id="Nah.3.14" class="v">14</sup>Schep u water voor de <span class="highlight tooltipkeyword" data-keyword="10" title="">belegering</span>, versterk uw vestingwerken; ga in de klei, treed het leem, grijp de tichelvorm aan! </span><span class="verse"><sup id="Nah.3.15" class="v">15</sup>Dáár zal het vuur u verteren, het <span class="highlight tooltipkeyword" data-keyword="985,31" title="">zwaard</span> u verdelgen, u verteren gelijk de verslinder. Wees zo menigvuldig als verslinders, zo menigvuldig als sprinkhanen - </span><span class="verse"><sup id="Nah.3.16" class="v">16</sup>gij hebt uw kooplieden talrijker gemaakt dan de sterren des hemels - verslinders ontplooien de vleugels en vliegen weg. </span><span class="verse"><sup id="Nah.3.17" class="v">17</sup>Uw aanzienlijken zijn als sprinkhanen, uw ambtenaren als een zwerm sprinkhanen, die zich, zolang het koud is, op de muren legeren; als de zon opgaat, vliegen zij weg, en onbekend is hun plaats. Waar zijn zij? </span><span class="verse"><sup id="Nah.3.18" class="v">18</sup>Uw <span class="highlight tooltipkeyword" data-keyword="1115,92" title="">herders</span> sluimeren, koning van Assur, uw geweldigen liggen terneer; uw volk is verstrooid op de bergen, zonder dat iemand het verzamelt. </span><span class="verse"><sup id="Nah.3.19" class="v">19</sup>Geen herstel is er voor uw breuk, ongeneeslijk is uw wonde. Allen die de mare over u horen, klappen over u in de handen, want over wie is uw boosheid niet voortdurend heengegaan?</span></p> 
  <br> 
   
 </div> 
</div>