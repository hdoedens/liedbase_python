<div class="bibletext"> 
 <div id="scroller"> 
  <p class="p"><h1>1</h1><span class="verse"><sup id="Amos.1.1" class="v">1</sup>Hier volgen de woorden en visioenen van Amos, een schapenfokker uit Tekoa. Hij profeteerde over Israël toen Uzzia in Juda regeerde en Jerobeam, de zoon van Joas, koning was in Israël, twee jaar voor de aardbeving. </span><span class="verse"><sup id="Amos.1.2" class="v">2</sup>Dit is wat hij zei.</span></p> 
  <p class="b"></p> 
  <p class="q">De <span class="nd">HEER</span> brult vanaf de Sion, hij gromt vanuit Jeruzalem,</p> 
  <p class="q">de weiden van de <span class="highlight tooltipkeyword" data-keyword="1115,92" title="">herders</span> verdrogen, de top van de Karmel verdort.</p> 
  <h3 class="s">Het vonnis van de HEER</h3> 
  <p class="p"><span class="indent"></span><span class="verse"><sup id="Amos.1.3" class="v">3</sup>Dit zegt de <span class="nd">HEER</span>: <span class="highlight tooltipkeyword" data-keyword="1711" title="">Misdaad</span> op <span class="highlight tooltipkeyword" data-keyword="1711" title="">misdaad</span> heeft Damascus begaan: ze hebben een spoor van verwoesting getrokken door <span class="highlight tooltipkeyword" data-keyword="1295" title="">Gilead</span>. Daarom zal ik mijn vonnis niet herroepen. </span><span class="verse"><sup id="Amos.1.4" class="v">4</sup>Ik zal het paleis van Hazaël in vlammen doen opgaan; vuur zal de burchten van Benhadad verteren. </span><span class="verse"><sup id="Amos.1.5" class="v">5</sup>Ik zal de <span class="highlight tooltipkeyword" data-keyword="36,1088" title="">poorten</span> van Damascus openbeuken, de koning van Bikat-Awen zal ik ombrengen, en ook de heerser van Bet-Eden breng ik om. Het volk van Aram gaat in <span class="highlight tooltipkeyword" data-keyword="1219" title="">ballingschap</span> naar Kir -&nbsp;zegt de <span class="nd">HEER</span>.</span></p> 
  <p class="p"><span class="indent"></span><span class="verse"><sup id="Amos.1.6" class="v">6</sup>Dit zegt de <span class="nd">HEER</span>: <span class="highlight tooltipkeyword" data-keyword="1711" title="">Misdaad</span> op <span class="highlight tooltipkeyword" data-keyword="1711" title="">misdaad</span> heeft Gaza begaan: ze hebben een heel volk in <span class="highlight tooltipkeyword" data-keyword="1219" title="">ballingschap</span> gedreven en uitgeleverd aan <span class="highlight tooltipkeyword" data-keyword="1306" title="">Edom</span>. Daarom zal ik mijn vonnis niet herroepen. </span><span class="verse"><sup id="Amos.1.7" class="v">7</sup>Ik zal de <span class="highlight tooltipkeyword" data-keyword="35,1088" title="">muren</span> van Gaza in vlammen doen opgaan; vuur zal zijn burchten verteren. </span><span class="verse"><sup id="Amos.1.8" class="v">8</sup>De koning van Asdod zal ik ombrengen, en ook de heerser van Askelon breng ik om. Ik zal mij tegen Ekron keren, tot de laatste man zullen de <span class="highlight tooltipkeyword" data-keyword="1764" title="">Filistijnen</span> te gronde gaan -&nbsp;zegt God, de <span class="nd">HEER</span>.</span></p> 
  <p class="p"><span class="indent"></span><span class="verse"><sup id="Amos.1.9" class="v">9</sup>Dit zegt de <span class="nd">HEER</span>: <span class="highlight tooltipkeyword" data-keyword="1711" title="">Misdaad</span> op <span class="highlight tooltipkeyword" data-keyword="1711" title="">misdaad</span> heeft Tyrus begaan: ze hebben een heel volk als ballingen uitgeleverd aan <span class="highlight tooltipkeyword" data-keyword="1306" title="">Edom</span> en zich niet gehouden aan het <span class="highlight tooltipkeyword" data-keyword="1700,1701,1702" title="">verdrag</span> met hun broeders. Daarom zal ik mijn vonnis niet herroepen. </span><span class="verse"><sup id="Amos.1.10" class="v">10</sup>Ik zal de <span class="highlight tooltipkeyword" data-keyword="35,1088" title="">muren</span> van Tyrus in vlammen doen opgaan; vuur zal zijn burchten verteren.</span></p> 
  <p class="p"><span class="indent"></span><span class="verse"><sup id="Amos.1.11" class="v">11</sup>Dit zegt de <span class="nd">HEER</span>: <span class="highlight tooltipkeyword" data-keyword="1711" title="">Misdaad</span> op <span class="highlight tooltipkeyword" data-keyword="1711" title="">misdaad</span> heeft <span class="highlight tooltipkeyword" data-keyword="1306" title="">Edom</span> begaan: ze hebben hun broeders met het <span class="highlight tooltipkeyword" data-keyword="985,31" title="">zwaard</span> achtervolgd, zonder enig medelijden. Hun woede was onverzadigbaar, ontembaar hun razernij. Daarom zal ik mijn vonnis niet herroepen. </span><span class="verse"><sup id="Amos.1.12" class="v">12</sup>Ik zal Teman in vlammen doen opgaan; vuur zal de burchten van Bosra verteren.</span></p> 
  <p class="p"><span class="indent"></span><span class="verse"><sup id="Amos.1.13" class="v">13</sup>Dit zegt de <span class="nd">HEER</span>: <span class="highlight tooltipkeyword" data-keyword="1711" title="">Misdaad</span> op <span class="highlight tooltipkeyword" data-keyword="1711" title="">misdaad</span> heeft Ammon begaan: ze hebben, toen ze hun gebied wilden vergroten, de zwangere vrouwen van <span class="highlight tooltipkeyword" data-keyword="1295" title="">Gilead</span> de buik opengereten. Daarom zal ik mijn vonnis niet herroepen. </span><span class="verse"><sup id="Amos.1.14" class="v">14</sup>Ik zal de <span class="highlight tooltipkeyword" data-keyword="35,1088" title="">muren</span> van Rabba in vlammen doen opgaan; vuur zal zijn burchten verteren. Op die dag van strijd klinkt er krijgsgeschreeuw en zal het stormen als in een orkaan. </span><span class="verse"><sup id="Amos.1.15" class="v">15</sup>Hun koning gaat in <span class="highlight tooltipkeyword" data-keyword="1219" title="">ballingschap</span>, en de leiders van zijn rijk met hem -&nbsp;zegt de <span class="nd">HEER</span>.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>2</h1><span class="verse"><sup id="Amos.2.1" class="v">1</sup>Dit zegt de <span class="nd">HEER</span>: <span class="highlight tooltipkeyword" data-keyword="1711" title="">Misdaad</span> op <span class="highlight tooltipkeyword" data-keyword="1711" title="">misdaad</span> heeft Moab begaan: ze hebben de beenderen van de koning van <span class="highlight tooltipkeyword" data-keyword="1306" title="">Edom</span> verbrand om er kalk van te maken. Daarom zal ik mijn vonnis niet herroepen. </span><span class="verse"><sup id="Amos.2.2" class="v">2</sup>Ik zal Moab in vlammen doen opgaan; vuur zal de burchten van Keriot verteren. Moab zal sterven onder oorlogsgeraas en krijgsgeschreeuw en onder de dreigende klanken van de <span class="highlight tooltipkeyword" data-keyword="1006" title="">ramshoorn</span>. </span><span class="verse"><sup id="Amos.2.3" class="v">3</sup>Hun vorst breng ik om, en met hem zal ik alle andere leiders van dat rijk doden -&nbsp;zegt de <span class="nd">HEER</span>.</span></p> 
  <p class="p"><span class="indent"></span><span class="verse"><sup id="Amos.2.4" class="v">4</sup>Dit zegt de <span class="nd">HEER</span>: <span class="highlight tooltipkeyword" data-keyword="1711" title="">Misdaad</span> op <span class="highlight tooltipkeyword" data-keyword="1711" title="">misdaad</span> heeft Juda begaan: ze hebben de wetten van de <span class="nd">HEER</span> verworpen en zich niet gehouden aan zijn geboden; de valse <span class="highlight tooltipkeyword" data-keyword="521" title="">goden</span> waar hun voorouders al achteraan liepen, hebben ook hen doen dwalen. Daarom zal ik mijn vonnis niet herroepen. </span><span class="verse"><sup id="Amos.2.5" class="v">5</sup>Ik zal Juda in vlammen doen opgaan; vuur zal de burchten van Jeruzalem verteren.</span></p> 
  <p class="p"><span class="indent"></span><span class="verse"><sup id="Amos.2.6" class="v">6</sup>Dit zegt de <span class="nd">HEER</span>: <span class="highlight tooltipkeyword" data-keyword="1711" title="">Misdaad</span> op <span class="highlight tooltipkeyword" data-keyword="1711" title="">misdaad</span> heeft Israël begaan - daarom zal ik mijn vonnis niet herroepen! Ze verkopen de rechtvaardigen voor zilver en de armen voor een paar <span class="highlight tooltipkeyword" data-keyword="1639,1008,1106" title="">sandalen</span>. </span><span class="verse"><sup id="Amos.2.7" class="v">7</sup>Ze zijn eropuit de zwakken in het stof te laten kruipen, en de machtelozen dringen ze opzij. Een zoon en zijn vader komen bij hetzelfde meisje en maken zo mijn <span class="highlight tooltipkeyword" data-keyword="1038" title="">heilige</span> naam te schande. </span><span class="verse"><sup id="Amos.2.8" class="v">8</sup>Ze strekken zich naast de <span class="highlight tooltipkeyword" data-keyword="1818" title="">altaren</span> uit op <span class="highlight tooltipkeyword" data-keyword="1633,1108,1175" title="">kleren</span> die ze in onderpand hebben, en in het huis van hun God drinken ze <span class="highlight tooltipkeyword" data-keyword="1101" title="">wijn</span> die als boete was ontvangen.</span></p> 
  <p class="p"><span class="indent"></span><span class="verse"><sup id="Amos.2.9" class="v">9</sup>En toch heb ik ter wille van jullie de Amorieten uitgeroeid, die zo groot waren als ceders en zo sterk als eiken: met wortel en tak roeide ik ze uit. </span><span class="verse"><sup id="Amos.2.10" class="v">10</sup>Ik heb jullie uit Egypte weggeleid, ik heb jullie veertig jaar lang door de woestijn gevoerd, opdat jullie het land van de Amorieten in bezit konden nemen. </span><span class="verse"><sup id="Amos.2.11" class="v">11</sup>Sommigen van jullie maakte ik <span class="highlight tooltipkeyword" data-keyword="1030,1035,1032,1033" title="">profeet</span>, anderen <span class="highlight tooltipkeyword" data-keyword="351" title="">nazireeër</span> - zo is het toch, Israëlieten? -&nbsp;spreekt de <span class="nd">HEER</span>. </span><span class="verse"><sup id="Amos.2.12" class="v">12</sup>Maar jullie gaven de nazireeërs <span class="highlight tooltipkeyword" data-keyword="1101" title="">wijn</span> te drinken, en tegen de <span class="highlight tooltipkeyword" data-keyword="1031" title="">profeten</span> hebben jullie gezegd: 'Jullie mogen niet profeteren.'</span></p> 
  <p class="b"></p> 
  <span class="verse"><p class="q"><span class="verse"><sup id="Amos.2.13" class="v">13</sup>Daarom zal ik de grond onder jullie voeten doen kraken,</span></p><p class="q">zoals een kar vol <span class="highlight tooltipkeyword" data-keyword="70" title="">schoven</span> kraakt in zijn voegen.</p></span> 
  <span class="verse"><p class="q"><span class="verse"><sup id="Amos.2.14" class="v">14</sup>De snelste man vlucht dan tevergeefs,</span></p><p class="q">de sterke heeft niets aan zijn kracht,</p><p class="q">de krijgsheld redt zijn leven niet,</p></span> 
  <span class="verse"><p class="q"><span class="verse"><sup id="Amos.2.15" class="v">15</sup>geen <span class="highlight tooltipkeyword" data-keyword="27,30" title="">boogschutter</span> houdt stand,</span></p><p class="q">geen hardloper ontkomt,</p><p class="q">geen ruiter brengt het er levend af,</p></span> 
  <p class="p"><span class="indent"></span><span class="verse"><sup id="Amos.2.16" class="v">16</sup>zelfs de dapperste held zal naakt moeten vluchten die dag</span></p> 
  <p class="q">-&nbsp;spreekt de <span class="nd">HEER</span>.</p> 
  <p class="b"></p> 
  <p></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>3</h1><span class="verse"><sup id="Amos.3.1" class="v">1</sup>Luister naar de woorden die de <span class="nd">HEER</span> tot jullie spreekt, Israëlieten, tot heel het volk dat hij weggeleid heeft uit Egypte: </span><span class="verse"><sup id="Amos.3.2" class="v">2</sup>Uit alle volken op aarde heb ik alleen jullie uitgekozen, en daarom zal ik jullie voor al je <span class="highlight tooltipkeyword" data-keyword="1710" title="">wandaden</span> straffen.</span></p> 
  <span class="verse"><p class="q"><span class="verse"><sup id="Amos.3.3" class="v">3</sup>Gaan er ooit twee samen op <span class="highlight tooltipkeyword" data-keyword="1118" title="">weg</span> zonder bij elkaar te zijn gekomen?</span></p></span> 
  <span class="verse"><p class="q"><span class="verse"><sup id="Amos.3.4" class="v">4</sup>Brult ooit een leeuw in het struikgewas als hij geen prooi heeft?</span></p><p class="q">Gromt ooit een leeuw in zijn hol zonder iets te hebben gevangen?</p></span> 
  <span class="verse"><p class="q"><span class="verse"><sup id="Amos.3.5" class="v">5</sup>Duikt ooit een vogel in een klapnet neer als het aas ontbreekt?</span></p><p class="q">Slaat ooit een klapnet dicht zonder dat er iets te vangen is?</p></span> 
  <span class="verse"><p class="q"><span class="verse"><sup id="Amos.3.6" class="v">6</sup>Klinkt ooit in een stad de <span class="highlight tooltipkeyword" data-keyword="1006" title="">ramshoorn</span> zonder dat haar inwoners bang worden?</span></p><p class="q">En geschiedt er ooit onheil in een stad zonder toedoen van de <span class="nd">HEER</span>?</p></span> 
  <span class="verse"><p class="q"><span class="verse"><sup id="Amos.3.7" class="v">7</sup>Zo doet God, de <span class="nd">HEER</span>, niets zonder dat hij zijn plan heeft onthuld aan zijn dienaren, de <span class="highlight tooltipkeyword" data-keyword="1031" title="">profeten</span>.</span></p></span> 
  <span class="verse"><p class="q"><span class="verse"><sup id="Amos.3.8" class="v">8</sup>Een leeuw heeft gebruld - wie zou er niet vrezen?</span></p><p class="q">God, de <span class="nd">HEER</span>, heeft gesproken - wie zou er niet profeteren?</p><p class="b"></p></span> 
  <p class="p"><span class="indent"></span><span class="verse"><sup id="Amos.3.9" class="v">9</sup>Dit moeten jullie bekendmaken in de burchten van Asdod en in de burchten van Egypte: 'Kom naar de bergen rond Samaria om te zien hoe groot de verwarring in die stad is, hoe hevig de onderdrukking! </span><span class="verse"><sup id="Amos.3.10" class="v">10</sup>Tot <span class="highlight tooltipkeyword" data-keyword="1631,1630,1629,1621" title="">rechtvaardigheid</span> zijn ze daar niet in staat -&nbsp;spreekt de <span class="nd">HEER</span>&nbsp;-, zij die hun burchten vullen met onderdrukking en geweld.' </span><span class="verse"><sup id="Amos.3.11" class="v">11</sup>Daarom, Samaria, zal je land door de vijand worden omsingeld, zullen je vestingwerken worden neergehaald en je burchten worden geplunderd -&nbsp;zegt God, de <span class="nd">HEER</span>.</span></p> 
  <p class="p"><span class="indent"></span><span class="verse"><sup id="Amos.3.12" class="v">12</sup>Dit zegt de <span class="nd">HEER</span>: Zoals een <span class="highlight tooltipkeyword" data-keyword="1115,92" title="">herder</span> uit de muil van een leeuw niet meer dan een paar botten weet te redden of een stukje oor, zo zal er ook niemand worden gered van de Israëlieten, die in Samaria maar op hun <span class="highlight tooltipkeyword" data-keyword="1833" title="">bedden</span> hangen en achterover leunen op hun divans.</span></p> 
  <p class="p"><span class="indent"></span><span class="verse"><sup id="Amos.3.13" class="v">13</sup>Luister naar deze woorden en waarschuw de nakomelingen van <span class="highlight tooltipkeyword" data-keyword="1784" title="">Jakob</span> -&nbsp;spreekt God, de <span class="nd">HEER</span>, de God van de hemelse machten: </span><span class="verse"><sup id="Amos.3.14" class="v">14</sup>De dag komt dat ik Israël voor zijn misdaden zal straffen. Mijn straf zal dan de <span class="highlight tooltipkeyword" data-keyword="1818" title="">altaren</span> van Betel treffen, de <span class="highlight tooltipkeyword" data-keyword="1172" title="">horens</span> van de <span class="highlight tooltipkeyword" data-keyword="1818" title="">altaren</span> zullen afgehakt worden en op de grond vallen. </span><span class="verse"><sup id="Amos.3.15" class="v">15</sup>Dan zal ik de winterverblijven en de zomerverblijven verwoesten, de ivoren paleizen zullen verloren gaan, en vele <span class="highlight tooltipkeyword" data-keyword="1173,1087" title="">huizen</span> zullen worden vernietigd -&nbsp;spreekt de <span class="nd">HEER</span>.</span></p> 
  <p class="b"></p> 
  <p></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>4</h1><span class="verse"><sup id="Amos.4.1" class="v">1</sup>Vrouwen, luister naar deze woorden! Jullie zijn als vette <span class="highlight tooltipkeyword" data-keyword="1269" title="">koeien</span> die de berg van Samaria kaalgrazen: jullie onderdrukken de zwakken, mishandelen de armen en zeggen tegen je man: 'Breng ons iets te drinken!' </span><span class="verse"><sup id="Amos.4.2" class="v">2</sup>God, de <span class="nd">HEER</span>, zweert bij zijn heiligheid: Weet dat de dagen niet ver zijn dat jullie als vissen met hengels worden opgehaald, en wie er dan nog overblijven met haken. </span><span class="verse"><sup id="Amos.4.3" class="v">3</sup>Eén voor één worden jullie door de bressen in de <span class="highlight tooltipkeyword" data-keyword="35" title="">stadsmuur</span> naar buiten gedreven en naar Harmon weggeslingerd -&nbsp;spreekt de <span class="nd">HEER</span>.</span></p> 
  <p class="b"></p> 
  <p class="p"><span class="indent"></span><span class="verse"><sup id="Amos.4.4" class="v">4</sup>Kom naar Betel en <span class="highlight tooltipkeyword" data-keyword="1710,1063" title="">zondig</span> er maar, kom naar Gilgal en <span class="highlight tooltipkeyword" data-keyword="1710,1063" title="">zondig</span> daar nog meer. Breng er 's ochtends je offerdieren, de volgende dag je tienden. </span><span class="verse"><sup id="Amos.4.5" class="v">5</sup>Breng er een <span class="highlight tooltipkeyword" data-keyword="583" title="">dankoffer</span> met gedesemd brood, en beroem je op je vrijwillige gaven - want zo willen jullie het toch, Israëlieten? -&nbsp;spreekt God, de <span class="nd">HEER</span>. </span><span class="verse"><sup id="Amos.4.6" class="v">6</sup>Ik was het die jullie in elke stad honger liet lijden en maakte dat er in geen enkel dorp brood was: maar jullie zijn niet naar mij teruggekeerd -&nbsp;spreekt de <span class="nd">HEER</span>. </span><span class="verse"><sup id="Amos.4.7" class="v">7</sup>Ik was het die jullie de regens onthield, drie maanden voor de oogst. Op de ene stad liet ik het regenen, op de andere liet ik het niet regenen; op het ene veld regende het, en het veld waarop het niet regende verdorde. </span><span class="verse"><sup id="Amos.4.8" class="v">8</sup>Twee, drie steden wankelden naar een andere stad om water te drinken, en hun dorst werd niet gelest: maar jullie zijn niet naar mij teruggekeerd -&nbsp;spreekt de <span class="nd">HEER</span>. </span><span class="verse"><sup id="Amos.4.9" class="v">9</sup>Ik trof jullie met korenbrand en meeldauw; sprinkhanen vraten je tuinen en wijngaarden kaal, en alle <span class="highlight tooltipkeyword" data-keyword="1102" title="">vijgen</span> en <span class="highlight tooltipkeyword" data-keyword="1111" title="">olijven</span>: maar jullie zijn niet naar mij teruggekeerd -&nbsp;spreekt de <span class="nd">HEER</span>. </span><span class="verse"><sup id="Amos.4.10" class="v">10</sup>Ik stuurde de pest op jullie af, zoals ik die ooit op Egypte afstuurde; ik doodde je <span class="highlight tooltipkeyword" data-keyword="29" title="">soldaten</span> en je buitgemaakte paarden, zodat jullie de stank van je eigen legerkamp roken: maar jullie zijn niet naar mij teruggekeerd -&nbsp;spreekt de <span class="nd">HEER</span>. </span><span class="verse"><sup id="Amos.4.11" class="v">11</sup>Ik vernietigde jullie, zoals ik Sodom en Gomorra vernietigd heb; jullie werden als een stuk zwartgeblakerd hout dat uit de vlammen is weggerukt: maar jullie zijn niet naar mij teruggekeerd -&nbsp;spreekt de <span class="nd">HEER</span>. </span><span class="verse"><sup id="Amos.4.12" class="v">12</sup>Daarom zal ik tegen je optreden, Israël. Maak je gereed voor de komst van je God, Israël, want ik ben het die tegen je zal optreden.</span></p> 
  <p class="b"></p> 
  <p class="p"><span class="indent"></span><span class="verse"><sup id="Amos.4.13" class="v">13</sup>De schepper van de bergen en de wind,</span></p> 
  <p class="q">hij die de mens zijn plan onthult,</p> 
  <p class="q">hij die de dageraad verduistert,</p> 
  <p class="q">hij die over de bergtoppen schrijdt -</p> 
  <p class="q">zijn naam is <span class="nd">HEER</span>, God van de hemelse machten.</p> 
  <p class="b"></p> 
  <p></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>5</h1><span class="verse"><sup id="Amos.5.1" class="v">1</sup>Luister naar mijn woorden, Israël, luister naar mijn klaaglied over jullie:</span></p> 
  <span class="verse"><p class="q"><span class="verse"><sup id="Amos.5.2" class="v">2</sup>Ze is gevallen, vrouwe Israël, ze zal niet meer opstaan,</span></p><p class="q">verlaten ligt ze op haar land, en er is niemand die haar opricht.</p><p class="m"><span class="verse"><sup id="Amos.5.3" class="v">3</sup>Dit zegt God, de <span class="nd">HEER</span>, over Israël: De stad die met duizend man <span class="highlight tooltipkeyword" data-keyword="8" title="">ten strijde</span> trekt houdt er maar honderd over; de stad die met honderd man <span class="highlight tooltipkeyword" data-keyword="8" title="">ten strijde</span> trekt maar tien. </span><span class="verse"><sup id="Amos.5.4" class="v">4</sup>Dit zegt de <span class="nd">HEER</span> tegen Israël: Zoek mij en leef! </span><span class="verse"><sup id="Amos.5.5" class="v">5</sup>Ga niet naar Betel, kom niet in Gilgal, trek niet naar Berseba; Gilgal gaat in <span class="highlight tooltipkeyword" data-keyword="1219" title="">ballingschap</span> en Betel wordt een plaats van onheil. </span><span class="verse"><sup id="Amos.5.6" class="v">6</sup>Zoek de <span class="nd">HEER</span> en leef. Anders zal hij als een vuur woeden in het land van <span class="highlight tooltipkeyword" data-keyword="1791" title="">Jozef</span>, de vlammen zullen Betel verteren, en er zal niemand zijn om te blussen. </span><span class="verse"><sup id="Amos.5.7" class="v">7</sup>Want jullie veranderen het recht in alsem en vertrappen de <span class="highlight tooltipkeyword" data-keyword="1631,1629,1621" title="">gerechtigheid</span>.</span></p><p class="b"></p></span> 
  <span class="verse"><p class="q"><span class="verse"><sup id="Amos.5.8" class="v">8</sup>De maker van de Plejaden en van Orion,</span></p><p class="q">hij die de diepe duisternis in morgenlicht verandert en de dag tot nacht verduistert,</p><p class="q">hij die het water van de zee bijeenroept en het uitstort over de aarde -</p><p class="q">zijn naam is <span class="nd">HEER</span>.</p></span> 
  <span class="verse"><p class="q"><span class="verse"><sup id="Amos.5.9" class="v">9</sup>Met zijn verwoestende bliksem treft hij de sterken, hun vestingen worden vernietigd.</span></p><p class="b"></p></span> 
  <p class="p"><span class="indent"></span><span class="verse"><sup id="Amos.5.10" class="v">10</sup>Jullie verachten hen die in de <span class="highlight tooltipkeyword" data-keyword="36,1088" title="">poort</span> het recht verdedigen, jullie verafschuwen hen die de waarheid spreken. </span><span class="verse"><sup id="Amos.5.11" class="v">11</sup>Jullie vertrappen de zwakken en eisen een deel van hun graan op. Daarom: <span class="highlight tooltipkeyword" data-keyword="1173,1087" title="">huizen</span> van steen hebben jullie gebouwd, maar je zult er niet in wonen; prachtige wijngaarden hebben jullie geplant, maar je zult er geen <span class="highlight tooltipkeyword" data-keyword="1101" title="">wijn</span> van drinken. </span><span class="verse"><sup id="Amos.5.12" class="v">12</sup>Want ik weet hoe talrijk jullie misdaden zijn, hoe groot jullie <span class="highlight tooltipkeyword" data-keyword="1711,1710" title="">zonden</span>: jullie keren je tegen de onschuldigen, jullie ontvangen steekpenningen, jullie ontnemen de armen in de <span class="highlight tooltipkeyword" data-keyword="36,1088" title="">poort</span> hun recht. </span><span class="verse"><sup id="Amos.5.13" class="v">13</sup>Wie verstandig is zwijgt in deze tijd, want het is een kwade tijd.</span></p> 
  <p class="p"><span class="indent"></span><span class="verse"><sup id="Amos.5.14" class="v">14</sup>Zoek het goede, niet het kwade. Dan zullen jullie leven, en dan zal de <span class="nd">HEER</span>, de God van de hemelse machten, met jullie zijn, zoals jullie altijd zeggen. </span><span class="verse"><sup id="Amos.5.15" class="v">15</sup>Haat het kwade, heb het goede lief en zorg dat er recht gedaan wordt in de <span class="highlight tooltipkeyword" data-keyword="36,1088" title="">poort</span>. Misschien zal dan de <span class="nd">HEER</span>, de God van de hemelse machten, <span class="highlight tooltipkeyword" data-keyword="719,1645" title="">genade</span> schenken aan wie er overgebleven zijn van <span class="highlight tooltipkeyword" data-keyword="1791" title="">Jozefs</span> volk. </span><span class="verse"><sup id="Amos.5.16" class="v">16</sup>Daarom -&nbsp;zegt de <span class="nd">HEER</span>, de God van de hemelse machten, de Heer&nbsp;- zal er op alle pleinen worden gerouwd, in alle straten gejammerd; boeren worden opgeroepen om te weeklagen, klaagzangers om te <span class="highlight tooltipkeyword" data-keyword="1119" title="">rouwen</span>, </span><span class="verse"><sup id="Amos.5.17" class="v">17</sup>en ook in alle wijngaarden zal er worden gerouwd wanneer ik zelf in jullie midden rondga -&nbsp;zegt de <span class="nd">HEER</span>.</span></p> 
  <p class="p"><span class="indent"></span><span class="verse"><sup id="Amos.5.18" class="v">18</sup>Wee degenen die verlangen naar de dag van de <span class="nd">HEER</span>! Wat zal hij jullie brengen, de dag van de <span class="nd">HEER</span>? Duisternis, geen licht. </span><span class="verse"><sup id="Amos.5.19" class="v">19</sup>Zoals wanneer iemand die vlucht voor een leeuw, aangevallen wordt door een beer, en dan, als hij een <span class="highlight tooltipkeyword" data-keyword="1087,1173" title="">huis</span> binnenvlucht en met zijn hand tegen de muur leunt, gebeten wordt door een slang. </span><span class="verse"><sup id="Amos.5.20" class="v">20</sup>De dag van de <span class="nd">HEER</span> zal duisternis zijn, en geen licht; aardedonker, zonder glans.</span></p> 
  <p class="p"><span class="indent"></span><span class="verse"><sup id="Amos.5.21" class="v">21</sup>Ik heb een afkeer van jullie feesten, ik wijs ze af, jullie samenkomsten verdraag ik niet. </span><span class="verse"><sup id="Amos.5.22" class="v">22</sup>Ik schep geen behagen in de brand- en graanoffers die jullie mij brengen; de vetgemeste beesten van jullie vredeoffers keur ik geen blik waardig. </span><span class="verse"><sup id="Amos.5.23" class="v">23</sup>Bespaar mij het geluid van jullie liederen; de klank van jullie harpen wil ik niet horen. </span><span class="verse"><sup id="Amos.5.24" class="v">24</sup>Laat liever het recht stromen als water, en de <span class="highlight tooltipkeyword" data-keyword="1631,1629,1621" title="">gerechtigheid</span> als een altijd voortvloeiende beek.</span></p> 
  <p class="p"><span class="indent"></span><span class="verse"><sup id="Amos.5.25" class="v">25</sup>Israëlieten, hebben jullie mij die veertig jaar in de woestijn ooit zulke offers en gaven gebracht? </span><span class="verse"><sup id="Amos.5.26" class="v">26</sup>Nu zullen jullie de beelden die jullie zelf gemaakt hebben -&nbsp;je koning Sakkut en je sterrengod Kewan<span class="tooltipfoot" title="<span verse_id='Amos.5.26' id='Amos.5.26!f.1' class='note f'><span class='fr'>(5:26) </span><span class='fq'>Sakkut </span><span class='ft'>[...] </span><span class='fq'>Kewan&nbsp;</span><span class='ft'>- Voorgestelde lezing. MT: 'Sikkoet [...] Kijjoen'. De klinkers i en oe in deze godennamen zijn die van het Hebreeuwse woord voor 'gruwel'.</span></span>">&nbsp;<span class="highlighticon icon-stack"></span></span>&nbsp;- met je mee moeten dragen, </span><span class="verse"><sup id="Amos.5.27" class="v">27</sup>want ik zal jullie in <span class="highlight tooltipkeyword" data-keyword="1219" title="">ballingschap</span> voeren, tot voorbij Damascus. Dit zegt de <span class="nd">HEER</span>, wiens naam is: God van de hemelse machten.</span></p> 
  <p class="b"></p> 
  <p></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>6</h1><span class="verse"><sup id="Amos.6.1" class="v">1</sup>Wee jullie, zorgelozen in Sion, argelozen op de berg van Samaria, leiders van dit uitverkoren volk, tot wie de Israëlieten zich wenden! </span><span class="verse"><sup id="Amos.6.2" class="v">2</sup>Trek naar Kalne en bekijk het goed; ga van daar naar het grote Hamat, ga dan terug naar Gat waar de <span class="highlight tooltipkeyword" data-keyword="1764" title="">Filistijnen</span> wonen - zijn jullie sterker dan die koninkrijken of is hun gebied juist groter dan dat van jullie? </span><span class="verse"><sup id="Amos.6.3" class="v">3</sup>Wee jullie die denken dat de onheilsdag nog ver is en die zelf de heerschappij van het geweld dichterbij brengen. </span><span class="verse"><sup id="Amos.6.4" class="v">4</sup>Jullie liggen maar op je ivoren <span class="highlight tooltipkeyword" data-keyword="1833" title="">bedden</span>, hangen op je divans, eten lammeren uit de kudde en kalveren uit de stal. </span><span class="verse"><sup id="Amos.6.5" class="v">5</sup>Luidkeels zingen jullie bij de harp, en jullie denken te spelen als <span class="highlight tooltipkeyword" data-keyword="1718" title="">David</span> zelf. </span><span class="verse"><sup id="Amos.6.6" class="v">6</sup>Uit grote <span class="highlight tooltipkeyword" data-keyword="1096" title="">schalen</span> drinken jullie <span class="highlight tooltipkeyword" data-keyword="1101" title="">wijn</span>, en met de beste olie wrijven jullie je in, maar jullie lijden er niet onder dat <span class="highlight tooltipkeyword" data-keyword="1791" title="">Jozefs</span> volk ten onder gaat. </span><span class="verse"><sup id="Amos.6.7" class="v">7</sup>Daarom gaan jullie nu als eersten in <span class="highlight tooltipkeyword" data-keyword="1219" title="">ballingschap</span>; het gefeest en geluier is voorbij.</span></p> 
  <p class="p"><span class="indent"></span><span class="verse"><sup id="Amos.6.8" class="v">8</sup>Dit zweert God, de <span class="nd">HEER</span>, bij zichzelf - zo spreekt de <span class="nd">HEER</span>, de God van de hemelse machten: Ik heb een afschuw van de hoogmoed van <span class="highlight tooltipkeyword" data-keyword="1784" title="">Jakobs</span> volk, ik heb een afkeer van zijn burchten. Daarom zal ik Samaria en al zijn inwoners aan de vijand uitleveren, </span><span class="verse"><sup id="Amos.6.9" class="v">9</sup>en als er in een huis nog tien mensen overblijven, zullen zij sterven. </span><span class="verse"><sup id="Amos.6.10" class="v">10</sup>Als iemand dan het lichaam van zijn verwant uit dat huis wegdraagt om het te verbranden, zal hij vragen aan degene die nog binnen is: 'Is daar bij jou nog iemand over?' 'Nee,' zal deze dan zeggen, 'maar wees toch stil, en noem de naam van de <span class="nd">HEER</span> niet!' </span><span class="verse"><sup id="Amos.6.11" class="v">11</sup>De <span class="nd">HEER</span> hoeft immers maar een bevel te geven, of alle <span class="highlight tooltipkeyword" data-keyword="1173" title="">huizen</span>, groot en klein, zullen tot puin worden geslagen.</span></p> 
  <p class="p"><span class="indent"></span><span class="verse"><sup id="Amos.6.12" class="v">12</sup>Rennen paarden ooit over rotsen of wordt daar met <span class="highlight tooltipkeyword" data-keyword="1269" title="">runderen</span> <span class="highlight tooltipkeyword" data-keyword="1156,1014" title="">geploegd</span>? En toch veranderen jullie het recht in gif, de vruchten van de <span class="highlight tooltipkeyword" data-keyword="1631,1629,1621" title="">gerechtigheid</span> in alsem. </span><span class="verse"><sup id="Amos.6.13" class="v">13</sup>Jullie verheugen je over de verovering van Lo-Debar,<span class="tooltipfoot" title="<span verse_id='Amos.6.13' id='Amos.6.13!f.1' class='note f'><span class='fr'>(6:13) </span><span class='fq'>over de verovering van Lo-Debar&nbsp;</span><span class='ft'>- Voorgestelde lezing. MT: lelo davar, 'over niets'.</span></span>">&nbsp;<span class="highlighticon icon-stack"></span></span> en jullie zeggen dat je op eigen kracht Karnaïm ingenomen hebt. </span><span class="verse"><sup id="Amos.6.14" class="v">14</sup>Maar ik zal een volk op jullie afsturen, Israëlieten, -&nbsp;spreekt de <span class="nd">HEER</span>, de God van de hemelse machten&nbsp;- dat jullie in heel het land zal onderdrukken, vanaf Lebo-Hamat tot aan de <span class="highlight tooltipkeyword" data-keyword="1276" title="">wadi</span> Araba.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Visioenen</h3> 
  <p class="p"><h1>7</h1><span class="verse"><sup id="Amos.7.1" class="v">1</sup>Dit heeft God, de <span class="nd">HEER</span>, mij laten zien: Ik zag hoe hij een zwerm sprinkhanen schiep net toen het nagras opkwam. (Dat is het gras dat opkomt nadat er voor de koning al gemaaid is.) </span><span class="verse"><sup id="Amos.7.2" class="v">2</sup>En toen de sprinkhanen ook het laatste groen van het land wegvraten, zei ik: '<span class="nd">HEER</span>, mijn God, vergeef het volk van <span class="highlight tooltipkeyword" data-keyword="1784" title="">Jakob</span> toch, hoe zou het dit kunnen overleven? Het is zo klein!' </span><span class="verse"><sup id="Amos.7.3" class="v">3</sup>Toen kreeg de <span class="nd">HEER</span> medelijden: 'Het zal niet gebeuren,' zei de <span class="nd">HEER</span>.</span></p> 
  <p class="p"><span class="indent"></span><span class="verse"><sup id="Amos.7.4" class="v">4</sup>Dit heeft God, de <span class="nd">HEER</span>, mij laten zien: Ik zag hoe God, de <span class="nd">HEER</span>, bevel gaf om het land met vuur te straffen. De vlammen verteerden het water in de diepte, en toen ze over het land sloegen </span><span class="verse"><sup id="Amos.7.5" class="v">5</sup>zei ik: '<span class="nd">HEER</span>, mijn God, ik smeek u: houd op hiermee! Hoe zou het volk van <span class="highlight tooltipkeyword" data-keyword="1784" title="">Jakob</span> dit kunnen overleven? Het is zo klein!' </span><span class="verse"><sup id="Amos.7.6" class="v">6</sup>Toen kreeg de <span class="nd">HEER</span> medelijden: 'Ook dit zal niet gebeuren,' zei God, de <span class="nd">HEER</span>.</span></p> 
  <p class="p"><span class="indent"></span><span class="verse"><sup id="Amos.7.7" class="v">7</sup>Dit heeft hij mij laten zien: Ik zag hoe de Heer op een loden muur stond met een loden voorwerp in zijn hand. </span><span class="verse"><sup id="Amos.7.8" class="v">8</sup>En de <span class="nd">HEER</span> vroeg mij: 'Wat zie je, Amos?' Ik antwoordde: 'Lood.' Toen zei de Heer: 'Een loden last zal ik mijn volk Israël opleggen, ik zal het niet langer sparen. </span><span class="verse"><sup id="Amos.7.9" class="v">9</sup>De <span class="highlight tooltipkeyword" data-keyword="1068" title="">offerhoogten</span> van <span class="highlight tooltipkeyword" data-keyword="1782" title="">Isaaks</span> volk zullen worden verwoest, de heiligdommen van Israël zullen in puin vallen, en ik zal het huis van Jerobeam treffen met het <span class="highlight tooltipkeyword" data-keyword="985,31" title="">zwaard</span>.'</span></p> 
  <p class="b"></p> 
  <p class="p"><span class="indent"></span><span class="verse"><sup id="Amos.7.10" class="v">10</sup>Toen stuurde Amasja, de <span class="highlight tooltipkeyword" data-keyword="588,989" title="">priester</span> van Betel, deze boodschap aan Jerobeam, de koning van Israël: 'Amos hitst de Israëlieten tegen u op; het volk zal geen weerstand aan zijn woorden kunnen bieden. </span><span class="verse"><sup id="Amos.7.11" class="v">11</sup>Hij zegt dat u, Jerobeam, door het <span class="highlight tooltipkeyword" data-keyword="985,31" title="">zwaard</span> zult sterven en dat Israël van zijn grond zal worden verbannen.' </span><span class="verse"><sup id="Amos.7.12" class="v">12</sup>Daarna zei hij tegen Amos: '<span class="highlight tooltipkeyword" data-keyword="1031" title="">Ziener</span>, verdwijn! Ga naar Juda en verdien daar je brood, ga daar maar profeteren. </span><span class="verse"><sup id="Amos.7.13" class="v">13</sup>Hier in Betel mag je niet langer profeteren, want dit is het heiligdom van de koning, de tempel van het koninkrijk.' </span><span class="verse"><sup id="Amos.7.14" class="v">14</sup>Maar Amos antwoordde Amasja: 'Ik ben helemaal geen <span class="highlight tooltipkeyword" data-keyword="1030,1035,1032,1033" title="">profeet</span>, en ook geen profetenleerling. Ik ben veeboer en vijgenteler. </span><span class="verse"><sup id="Amos.7.15" class="v">15</sup>Maar de <span class="nd">HEER</span> heeft me van achter mijn <span class="highlight tooltipkeyword" data-keyword="1227,1269" title="">schapen</span> vandaan gehaald, en het is de <span class="nd">HEER</span> die tegen me heeft gezegd: "Ga naar mijn volk Israël en profeteer daar." </span><span class="verse"><sup id="Amos.7.16" class="v">16</sup>Luister daarom naar de woorden van de <span class="nd">HEER</span>. Jij zegt dat ik niet mag profeteren in Israël, geen <span class="highlight tooltipkeyword" data-keyword="1030,1035,1032,1033" title="">profeet</span> mag zijn voor <span class="highlight tooltipkeyword" data-keyword="1782" title="">Isaaks</span> volk. </span><span class="verse"><sup id="Amos.7.17" class="v">17</sup>Daarom -&nbsp;zegt de <span class="nd">HEER</span>&nbsp;- zal je vrouw in de stad als <span class="highlight tooltipkeyword" data-keyword="88" title="">hoer</span> moeten leven, zullen je zonen en dochters sterven door het <span class="highlight tooltipkeyword" data-keyword="985,31" title="">zwaard</span> en zal je land in stukken worden verdeeld. Jijzelf zult op onreine grond sterven en Israël zal van zijn grond worden verbannen.'</span></p> 
  <p class="b"></p> 
  <p></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>8</h1><span class="verse"><sup id="Amos.8.1" class="v">1</sup>Dit heeft God, de <span class="nd">HEER</span>, mij laten zien: Ik zag een mand met rijp fruit. </span><span class="verse"><sup id="Amos.8.2" class="v">2</sup>En de <span class="nd">HEER</span> vroeg mij: 'Wat zie je, Amos?' Ik antwoordde: 'Een mand met rijp fruit.' Toen zei de <span class="nd">HEER</span>: 'Weldra zal de tijd rijp zijn, ik zal mijn volk Israël niet langer sparen. </span><span class="verse"><sup id="Amos.8.3" class="v">3</sup>Op die dag zal er in de tempel alleen nog gejammer klinken,' -&nbsp;spreekt God, de <span class="nd">HEER</span>&nbsp;- 'overal liggen lijken, overal zijn ze neergeworpen. - Wees stil!'</span></p> 
  <p class="b"></p> 
  <p class="p"><span class="indent"></span><span class="verse"><sup id="Amos.8.4" class="v">4</sup>Jullie die de armen kwaad willen berokkenen en uit zijn op de ondergang van de machtelozen van dit land, luister! </span><span class="verse"><sup id="Amos.8.5" class="v">5</sup>Jullie zeggen: 'Wanneer is de dag van de nieuwemaan voorbij, zodat we weer koren kunnen verkopen? Wanneer de sabbat, zodat we weer graan kunnen verhandelen?' Jullie maken de efa kleiner, jullie maken de <span class="highlight tooltipkeyword" data-keyword="1129,445,668" title="">sjekel</span> zwaarder en jullie knoeien met de <span class="highlight tooltipkeyword" data-keyword="453,1018" title="">weegschaal</span>. </span><span class="verse"><sup id="Amos.8.6" class="v">6</sup>Jullie kopen de zwakken voor een handvol zilver, de armen voor een paar <span class="highlight tooltipkeyword" data-keyword="1639,1008,1106" title="">sandalen</span>, en jullie zeggen: 'Ook het kaf verkopen we als graan!' </span><span class="verse"><sup id="Amos.8.7" class="v">7</sup>Nooit -&nbsp;en dit zweert de <span class="nd">HEER</span> op wie <span class="highlight tooltipkeyword" data-keyword="1784" title="">Jakobs</span> volk zich laat voorstaan&nbsp;- zal ik een van jullie daden vergeten. </span><span class="verse"><sup id="Amos.8.8" class="v">8</sup>Daarom zal de aarde beven, en al wat erop leeft gaat in <span class="highlight tooltipkeyword" data-keyword="1119" title="">rouw</span> gehuld. Ze zal in haar geheel omhoog komen, zoals de <span class="highlight tooltipkeyword" data-keyword="1160" title="">Nijl</span>; ze zal kolken en weer wegzinken, zoals de rivier van Egypte. </span><span class="verse"><sup id="Amos.8.9" class="v">9</sup>Op die dag -&nbsp;spreekt God, de <span class="nd">HEER</span>&nbsp;- zal ik op het middaguur de zon doen ondergaan, en het land verduisteren op klaarlichte dag. </span><span class="verse"><sup id="Amos.8.10" class="v">10</sup>Ik zal jullie feesten veranderen in <span class="highlight tooltipkeyword" data-keyword="1119" title="">rouw</span>, jullie liederen in klaagzangen; om jullie heupen gord ik een <span class="highlight tooltipkeyword" data-keyword="140" title="">rouwkleed</span>, en jullie hoofden scheer ik kaal. Jullie zullen treuren als om de dood van een enig kind, en die dag zal eindigen in bitterheid.</span></p> 
  <p class="p"><span class="indent"></span><span class="verse"><sup id="Amos.8.11" class="v">11</sup>Weet dat de dagen komen -&nbsp;spreekt God, de <span class="nd">HEER</span>&nbsp;- dat ik het land zal laten hongeren. Het zal geen honger zijn naar brood of dorst naar water, maar honger naar de woorden van de <span class="nd">HEER</span>. </span><span class="verse"><sup id="Amos.8.12" class="v">12</sup>Het volk zal zwerven van de ene zee naar de andere, en dwalen van het noorden naar het oosten om de woorden van de <span class="nd">HEER</span> te zoeken, maar ze zullen die niet vinden. </span><span class="verse"><sup id="Amos.8.13" class="v">13</sup>Sterke jonge vrouwen en mannen zullen op die dag van dorst bezwijken. </span><span class="verse"><sup id="Amos.8.14" class="v">14</sup>Zij die zweren bij de <span class="highlight tooltipkeyword" data-keyword="1711,1710,1063,1062" title="">zonde</span> van Samaria, bij de god van Dan en de pelgrimstocht naar Berseba, zij zullen vallen en niet meer opstaan.</span></p> 
  <p class="b"></p> 
  <p></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>9</h1><span class="verse"><sup id="Amos.9.1" class="v">1</sup>Ik zag de Heer bij het <span class="highlight tooltipkeyword" data-keyword="1818" title="">altaar</span> staan, en hij zei: 'Sla op het kapiteel, laat de drempels dreunen! Sla de stenen stuk op de hoofden; wie er dan nog overblijven, zal ik zelf doden met het <span class="highlight tooltipkeyword" data-keyword="985,31" title="">zwaard</span>. Niemand die vlucht zal ontsnappen; niemand die ontsnapt zal ontkomen. </span><span class="verse"><sup id="Amos.9.2" class="v">2</sup>Al kruipen ze de onderwereld in, ik breng ze naar boven; al klimmen ze de hemel in, ik haal ze naar beneden. </span><span class="verse"><sup id="Amos.9.3" class="v">3</sup>Al verschuilen ze zich op de top van de Karmel, ik zal ze weten te vinden en ze daar weghalen; al proberen ze zich voor mij te verbergen op de bodem van de zee, ik zal de slang daar bevelen om hen te bijten. </span><span class="verse"><sup id="Amos.9.4" class="v">4</sup>Al worden ze door hun vijanden gevangengenomen en weggevoerd, dan nog geef ik het <span class="highlight tooltipkeyword" data-keyword="985,31" title="">zwaard</span> bevel om hen te doden. Ik richt mijn ogen op hen ten kwade, niet ten goede.'</span></p> 
  <p class="b"></p> 
  <span class="verse"><p class="q"><span class="verse"><sup id="Amos.9.5" class="v">5</sup>De <span class="nd">HEER</span>, de God van de hemelse machten, raakt de aarde aan</span></p><p class="q">en ze beeft, al haar bewoners gaan in <span class="highlight tooltipkeyword" data-keyword="1119" title="">rouw</span> gehuld.</p><p class="q">Ze komt omhoog als de <span class="highlight tooltipkeyword" data-keyword="1160" title="">Nijl</span>, zinkt weg als de rivier van Egypte.</p></span> 
  <span class="verse"><p class="q"><span class="verse"><sup id="Amos.9.6" class="v">6</sup>Hij die in de hemel zijn verheven verblijf heeft gebouwd,</span></p><p class="q">hij die het hemelgewelf op de aarde laat rusten,</p><p class="q">hij die het water van de zee bijeenroept en het uitstort over de aarde -</p><p class="q">zijn naam is <span class="nd">HEER</span>.</p><p class="b"></p></span> 
  <p class="p"><span class="indent"></span><span class="verse"><sup id="Amos.9.7" class="v">7</sup>Zijn jullie voor mij soms meer dan de Nubiërs, Israël? -&nbsp;spreekt de <span class="nd">HEER</span>. Ik heb jullie uit Egypte weggeleid, maar ook de <span class="highlight tooltipkeyword" data-keyword="1764" title="">Filistijnen</span> uit Kreta en de Arameeërs uit Kir. </span><span class="verse"><sup id="Amos.9.8" class="v">8</sup>De ogen van God, de <span class="nd">HEER</span>, zijn gericht op dit zondige koninkrijk. Ik zal het van de aardbodem wegvagen, maar ik zal niet het hele volk van <span class="highlight tooltipkeyword" data-keyword="1784" title="">Jakob</span> vernietigen -&nbsp;spreekt de <span class="nd">HEER</span>.</span></p> 
  <p class="p"><span class="indent"></span><span class="verse"><sup id="Amos.9.9" class="v">9</sup>Op mijn bevel zullen de Israëlieten door alle volken heen worden geschud, als in een <span class="highlight tooltipkeyword" data-keyword="77,1155,1013,1124" title="">zeef</span> waar niet één steentje doorheen valt! </span><span class="verse"><sup id="Amos.9.10" class="v">10</sup>Alle zondaars in mijn volk zullen sterven door het <span class="highlight tooltipkeyword" data-keyword="985,31" title="">zwaard</span>, ook al zeggen ze: 'U zorgt er wel voor dat <span class="highlight tooltipkeyword" data-keyword="1711,1710" title="">het kwaad</span> ons niet treft, dat het ver van ons blijft.'</span></p> 
  <p class="b"></p> 
  <p class="p"><span class="indent"></span><span class="verse"><sup id="Amos.9.11" class="v">11</sup>Dan zal ik het vervallen huis van <span class="highlight tooltipkeyword" data-keyword="1718" title="">David</span> herbouwen, ik zal de <span class="highlight tooltipkeyword" data-keyword="35,1088" title="">muren</span> herstellen en opbouwen wat is neergehaald, ik zal het in zijn vroegere luister herstellen. </span><span class="verse"><sup id="Amos.9.12" class="v">12</sup>Dan zal Israël in bezit nemen wat er nog rest van <span class="highlight tooltipkeyword" data-keyword="1306" title="">Edom</span> en van alle volken die mij eens toebehoorden -&nbsp;spreekt de <span class="nd">HEER</span>, die dit alles doen zal.</span></p> 
  <p class="p"><span class="indent"></span><span class="verse"><sup id="Amos.9.13" class="v">13</sup>Dan komen de dagen -&nbsp;spreekt de <span class="nd">HEER</span>&nbsp;- dat de <span class="highlight tooltipkeyword" data-keyword="1156,1014" title="">ploeger</span> de maaier ontmoet en de druiventreder de <span class="highlight tooltipkeyword" data-keyword="67" title="">zaaier</span>, dat de bergen druipen van de <span class="highlight tooltipkeyword" data-keyword="1101" title="">wijn</span> en alle heuvels golven van het koren. </span><span class="verse"><sup id="Amos.9.14" class="v">14</sup>Ik zal het lot van mijn volk Israël ten goede keren. Zij zullen hun verwoeste steden herbouwen en erin wonen, ze zullen wijngaarden planten en de <span class="highlight tooltipkeyword" data-keyword="1101" title="">wijn</span> ervan drinken, ze zullen tuinen aanleggen en de vruchten ervan eten. </span><span class="verse"><sup id="Amos.9.15" class="v">15</sup>Ik zal hen terugplanten in hun grond, en zij zullen niet meer worden weggerukt uit het land dat ik hun heb gegeven -&nbsp;zegt de <span class="nd">HEER</span>, jullie God.</span></p> 
  <br> 
   
 </div> 
</div>