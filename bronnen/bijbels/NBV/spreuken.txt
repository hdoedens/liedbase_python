
#1
1Hier volgen de spreuken van Salomo, zoon van David en koning van Israël. 2Ze bieden wijsheid en zijn een leidraad in het leven, verdiepen het inzicht 3en bevatten wijze lessen over recht, rechtvaardigheid en eerlijkheid. 4Ze vormen het ongeoefende verstand en geven de jeugd kennis en bezonnenheid. 5Laat wie wijs is goed naar deze spreuken luisteren en nog wijzer worden. Laat wie verstandig is meer en meer de vaardigheid verwerven 6deze spreuken en diepzinnigheden te begrijpen, deze woorden en scherpzinnigheden van de wijzen te doorgronden. 7Het begin van alle kennis is ontzag voor de HEER; een dwaas veracht de wijsheid en weigert elk onderricht.
=Hoed je voor slecht gezelschap
8Mijn zoon, luister naar de lessen van je vader,
verwaarloos niet wat je moeder je leert.
9Hun lessen zijn een sierlijke krans om je hoofd,
ze zijn een ketting om je hals.
10Mijn zoon, als zondaars je proberen in te palmen,
geef er niet aan toe.
11Luister niet naar hen
als ze je willen overhalen met hen mee te gaan,
als ze zeggen: 'We willen bloed vergieten,
we gaan onschuldigen de dood in jagen, zonder reden,
12we verslinden ze met huid en haar,
zoals het dodenrijk de levenden verslindt,
het graf de doden opslokt.
13Hoeveel kostbaarheden zullen we niet vinden,
we vullen onze huizen met een rijke buit.
14Kom, sluit je bij ons aan,
we zullen alles delen.'
15Mijn zoon, ga niet met hen op pad,
mijd de weg die zij gaan,
16want ze haasten zich om kwaad te doen
en zijn op bloed belust.
17Het net wordt tevergeefs gespannen
als de vogels het bespieden.
18Alleen hun eigen bloed zal vloeien,
hun eigen leven is hun prooi.
19Dat is het lot van allen die uit zijn op roof,
hun pad voert naar de dood.
=Oproep van Wijsheid
20Wijsheid roept in de straten,
over de pleinen klinkt haar stem,
21ze laat zich horen bij de poorten,
te midden van alle rumoer roept ze uit:
22'Hoe lang nog, onnozele mensen,
hechten jullie aan je onvolwassenheid,
willen jullie, spotters, blijven spotten,
haten jullie, dwazen, kennis?
23Luister, neem mijn berispingen ter harte -
dan stort ik mijn geest over je uit,
dan laat ik je delen in mijn wijsheid.
24Maar toen ik je riep, wees je me af,
toen ik je mijn hand bood, nam je die niet aan.
25Al mijn goede raad heb je in de wind geslagen,
elke berisping heb je genegeerd.
26Daarom lach ik om je ongeluk,
schater ik het uit om je ellende,
27wanneer ellende op je afkomt als een storm,
ongeluk als een onweer over je losbarst,
leed en nood je treffen.
28Dan zul je me roepen, maar ik antwoord niet,
je zult me zoeken, maar je vindt me niet.
29Want je was afkerig van mijn kennis
en toonde geen ontzag voor de HEER.
30Je nam mijn raad niet aan
en verachtte mijn berispingen.
31Daarom pluk je de wrange vruchten van je plannen,
je daden liggen je zwaar op de maag.
32Want wie onnozel is, gaat aan zijn halsstarrigheid ten onder,
en zelfgenoegzaamheid brengt de dwazen om.
33Maar wie naar mij luistert, zal veilig zijn,
hij hoeft geen angst te hebben voor het kwaad.'
=Wijsheid komt van de HEER
#2
1Mijn zoon, als je in acht neemt wat ik zeg,
mijn richtlijnen altijd onthoudt,
2een open oor hebt voor mijn wijsheid,
een geest die neigt naar inzicht,
3als je erom vraagt de dingen te begrijpen,
roept om scherpzinnigheid,
4ernaar zoekt als was het zilver,
ernaar speurt als naar een verborgen schat -
5dan zul je ontdekken wat ontzag voor de HEER is,
dan zul je kennis van God verwerven.
6Want het is de HEER die wijsheid schenkt,
zijn woorden bieden kennis en inzicht.
7Aan wie rechtschapen is, geeft hij voorspoed,
voor wie op rechte wegen gaat, is hij een schild.
8Hij waakt over het rechte pad
en beschut de weg van wie hem trouw zijn.
9Als je in acht neemt wat ik zeg,
zul je leren wat oprecht, eerlijk en rechtvaardig is,
dan volg je altijd het juiste spoor.
10Want wijsheid zal je geest doordringen,
je koestert je in kennis.
11Bedachtzaamheid zal je behoeden,
inzicht houdt de wacht
12om je af te houden van verkeerde wegen,
om je te beschermen tegen leugenaars,
13mannen die het rechte pad hebben verlaten,
de wegen van de duisternis gaan,
14genieten van hun slechte daden,
staan te juichen bij hun valse streken,
15mannen die op kromme wegen gaan
en slechts een dwaalspoor volgen.
16En inzicht houdt de wacht
om je te beschermen tegen een lichtzinnige vrouw,
die je met haar vleierij wil paaien,
17een vrouw die ver is afgedwaald,
de geliefde van haar jeugd heeft verlaten,
het verbond met haar God is vergeten.
18Het huis van zo'n vrouw verzinkt in de dood,
haar pad voert naar het rijk van de schimmen.
19Niemand die bij haar komt keert ooit terug,
onbereikbaar is de weg die naar het leven leidt.
20Houd daarom het rechte pad,
volg de weg van wie rechtvaardig zijn,
21want wie rechtschapen zijn,
zullen wonen in het land der levenden,
wie onberispelijk hun weg gaan,
vinden er een vast verblijf.
22Maar wie kwaad doen, worden verdreven,
wie God niet trouw zijn, worden weggevaagd.
=Heb ontzag voor de HEER
#3
1Mijn zoon, vergeet mijn lessen niet,
houd in je hart mijn richtlijnen vast.
2Ze vermeerderen de dagen van je leven,
geven je vele jaren van geluk.
3Mogen liefde en trouw je nooit verlaten,
wind ze om je hals,
schrijf ze in je hart.
4God en de mensen zullen je genegen zijn
en je zult waardering ondervinden.
5Vertrouw op de HEER met heel je hart,
steun niet op eigen inzicht.
6Denk aan hem bij alles wat je doet,
dan baant hij voor jou de weg.
7Wees niet eigenzinnig,
maar heb ontzag voor de HEER
en ga het kwaad uit de weg.
8Het zal je sterken als een medicijn,
het verkwikt je lichaam.
9Eer de HEER met al je rijkdom,
met het beste van de oogst.
10Graan zal je voorraadschuren vullen,
je kuipen lopen over van wijn.
11Mijn zoon, een berisping van de HEER
mag je nooit terzijde schuiven,
zijn bestraffing moet je zonder afschuw ondergaan,
12want de HEER straft wie hij liefheeft,
zoals een vader die houdt van zijn zoon.
13Gelukkig is een mens die wijsheid heeft gevonden,
een mens die inzicht wint.
14Wijsheid levert meer op dan zilver,
geeft meer profijt dan goud,
15is kostbaarder dan edelstenen.
Alles wat je ooit zou kunnen wensen
valt bij de wijsheid in het niet.
16Met haar ene hand schenkt ze een lang leven,
eer en rijkdom geeft ze met haar andere hand.
17Haar wegen zijn lieflijk,
haar paden vredig.
18Ze is een levensboom voor wie haar omhelst,
wie haar omarmt mag zich gelukkig prijzen.
19De HEER heeft de aarde met wijsheid gegrondvest,
de hemel met inzicht gevestigd.
20Door zijn kennis brak het water los uit de diepte
en druppelt er dauw uit de wolken.
21Mijn zoon, streef naar bedachtzaamheid en wijs beraad,
verlies die nooit uit het oog.
22Ze zullen een bron van leven voor je zijn,
een sieraad om je hals.
23Je zult veilig je weg kunnen gaan,
nergens zul je struikelen.
24Je hoeft niet bang te zijn wanneer je slapen gaat,
je slaap zal vredig zijn.
25Je hoeft geen angst te hebben plotseling te worden opgeschrikt
door onheil dat van goddelozen komt.
26Je kunt vertrouwen op de HEER,
hij beschermt je tegen hinderlagen.
27Onthoud een ander niet waarop hij recht heeft,
terwijl je het hem geven kunt.
28Zeg nooit tegen je medemens:
'Ga weg, kom morgen maar terug,'
terwijl je hebt wat je hem schuldig bent.
29Behandel hem niet zo schandalig
terwijl hij zijn vertrouwen in je heeft gesteld.
30Maak geen ruzie met iemand
die je geen kwaad berokkend heeft.
31Wees niet jaloers op iemand die geweld gebruikt,
kies niet de weg die hij gaat,
32want de HEER verafschuwt wie dat dwaalspoor gaat,
maar wie rechtschapen is, geeft hij zijn vertrouwen.
33De HEER vervloekt het huis van goddelozen,
maar de woning van rechtvaardigen zegent hij.
34Met spotters drijft hij de spot,
maar verschoppelingen schenkt hij zijn gunst.
35Wijzen verwerven eer,
dwazen torsen schande.
=Laat je beschermen door de wijsheid
#4
1Zonen, luister naar de lessen van je vader,
wees vol aandacht en kom tot begrip.
2Wat ik je leer is waardevol,
sla dus mijn onderricht niet in de wind.
3Ik was mijn vaders beminde zoon,
mijn moeders lieveling.
4Mijn vader leerde mij:
'Laat je hart mijn woorden bewaren,
handel naar mijn richtlijnen, dan gaat het je goed.
5Streef naar wijsheid, zoek naar kennis,
wijk niet af van wat ik zeg, vergeet het niet.
6Verlaat de wijsheid niet, dan beschermt ze je,
heb haar lief, dan behoedt ze je.
7Het begin van wijsheid is dat je wijsheid zoekt,
aan alles wat je hebt verworven, inzicht toevoegt.
8Acht de wijsheid hoog, dan geeft ze je aanzien,
ze strekt je tot eer wanneer je haar omhelst.
9Ze legt een sierlijke krans om je hoofd,
schenkt je een luisterrijke kroon.'
10Mijn zoon, luister, neem mijn woorden aan,
ze vermeerderen de jaren van je leven.
11Ik heb je de weg van de wijsheid gewezen,
op rechte paden heb ik je gevoerd.
12Je zult onbelemmerd voortgaan,
nergens zul je struikelen, al ga je nog zo snel.
13Laat mijn onderricht niet los, houd het vast,
vergeet het nooit, het is je leven.
14Ga niet het pad van goddelozen,
bewandel niet de weg van wie boosaardig zijn.
15Mijd hun weg, betreed hem niet,
ga eraan voorbij, loop door.
16Ze gaan niet slapen voor ze kwaad hebben gedaan;
wanneer ze anderen niet ten val brengen,
worden ze van hun rust beroofd.
17Ze doen zich te goed aan het brood van goddeloosheid,
zwelgen in de wijn van het geweld.
18De weg van de rechtvaardigen is stralend als de zon,
die opkomt, hoger klimt, totdat de dag zijn licht verspreidt.
19De weg van goddelozen is alleen maar duisternis,
ze struikelen, en weten niet waarover.
20Mijn zoon, heb aandacht voor mijn woorden,
geef aan mijn uitspraken gehoor.
21Houd ze steeds voor ogen,
bewaar ze in het diepste van je hart.
22Ze zijn het leven voor wie ze aanvaarden,
sterken heel het lichaam als een medicijn.
23Van alles waarover je waakt, waak vooral over je hart,
het is de bron van je leven.
24Neem nooit leugens in de mond,
laat geen bedrog over je lippen komen.
25Je moet elk mens recht in de ogen kunnen zien,
nooit je ogen hoeven neerslaan.
26Effen de weg waarover je gaat,
dan loop je met vaste tred.
27Wijk niet af naar rechts, wijk niet af naar links,
wijk alleen uit voor het kwaad.
=Mijd lichtzinnige vrouwen
#5
1Mijn zoon, luister naar mijn wijsheid,
schenk mijn inzicht een aandachtig oor,
2-3opdat bezonnenheid je blijft behoeden,
kennis over je waakt bij wat je zegt tegen een lichtzinnige vrouw.
Van haar lippen komen gladde praatjes,
haar mond spreekt honingzoete woorden,
4maar uiteindelijk zijn ze als gif zo bitter,
zo scherp als een tweesnijdend zwaard.
5Haar pad voert naar het graf,
haar voeten dalen af in het dodenrijk.
6Ze wil dat je de weg die naar het leven leidt niet inslaat,
haar valse sporen volg je zonder dat je het beseft.
7Daarom, mijn zonen, luister naar mij,
wijk nooit af van wat ik zeg.
8Blijf bij zo'n vrouw vandaan,
houd afstand van haar woning.
9Want je zult bij anderen je eer verkwanselen,
je verspeelt je leven aan die wrede vrouw.
10Van wat jij zo moeizaam hebt verworven,
genieten vreemde mannen in de woning van die afgedwaalde.
11En uiteindelijk, wanneer er niets meer van je over is,
schreeuw je het uit:
12'Waarom heb ik wat mij is geleerd verworpen?
Elke waarschuwing heb ik veracht.
13Waarom heb ik niet geluisterd naar mijn leraren?
Ik sloot mijn oren voor hun raad.
14Nu ben ik bijna te gronde gegaan,
voor ieders blik, voor het oog van alle mensen.'
15Drink water uit je eigen bekken,
ga naar de stromen van je eigen bron.
16Je wilt toch niet dat ze de vrije loop krijgen
en de pleinen overstromen?
17Ze zijn van jou, van jou alleen,
laat niemand anders ervan drinken.
18Moge je bron gezegend zijn,
moge de geliefde van je jeugd je vreugde geven.
19Ze is zo lieflijk als een hinde, bekoorlijk als een ree.
Ze laat je altijd van haar borsten drinken,
je kunt eindeloos verzinken in haar liefde.
20Waarom, mijn zoon, zou je dan dwalen bij een lichtzinnige vrouw,
je vlijen aan de borsten van zo'n afgedwaalde?
21De HEER ziet alle wegen die een mens bewandelt,
al zijn stappen slaat hij gade.
22Wie kwaad doet, zet voor zichzelf een val,
hij raakt verstrikt in de koorden van zijn zonde.
23Omdat hij weigerde te luisteren naar een wijze les,
verdwaalt hij in zijn eigen dwaasheid
en wacht hem de dood.
=Waarschuwingen wijzen de weg door het leven
#6
1Mijn zoon, als je borg staat voor een ander,
hem dat met handslag hebt beloofd,
2als je aan je woord gebonden bent,
vastgeketend zit aan je belofte -
3bevrijd je dan, mijn zoon,
want die ander heeft je in zijn greep.
Vooruit, vat moed, ga op hem af,
4-5ga niet slapen, gun jezelf geen rust
voordat je je van hem hebt losgemaakt,
zoals een gazelle ontkomt aan de jager,
een vogel ontsnapt aan de vogelaar.
6Ga naar de mieren, luiaard,
kijk hoe ze werken en word wijs.
7Hoewel er onder hen geen leider is,
geen aanvoerder, geen koning,
8halen ze in de zomer voedsel binnen,
leggen ze in de oogsttijd een voorraad aan.
9Hoe lang nog, luiaard, zul je blijven slapen,
wanneer kom je uit bed?
10Nog even dan? Nog even slapen, nog een beetje rusten,
een ogenblik nog blijven liggen?
11Armoede overvalt je als een struikrover,
gebrek slaat je neer als een bandiet.
12Een kwaadaardig mens, een onbetrouwbaar iemand,
strooit voortdurend leugens rond.
13Hij knijpt heimelijk zijn oog dicht,
geeft een tikje met zijn voet, een verborgen vingerwijzing.
14Zo iemand zit vol leugen en bedrog, is altijd uit op kwade zaken,
zaait voortdurend tweedracht.
15Daarom gaat hij plotseling ten onder,
daarom komt hij ten val, in een oogwenk,
en hij komt het niet te boven.
16Zes dingen haat de HEER,
zeven dingen zijn hem een gruwel:
17ogen die hooghartig kijken en een tong die liegt,
handen die onschuldig bloed vergieten
18en een hart dat op het kwade zint,
voeten die zich naar de misdaad reppen
19en getuigen die bedriegen, altijd liegen,
en zij die stoken tussen broers.
=Laat je niet in met de vrouw van een ander
20Mijn zoon, houd vast aan wat je vader je opdraagt,
verwerp de lessen van je moeder niet.
21Bind hun onderricht voor altijd op je hart,
wind het om je hals.
22Moge het je leiden op de wegen die je gaat,
moge het over je waken als je slaapt,
moge het je raden als je wakker wordt.
23Want de lessen van je vader en je moeder zijn een lamp,
een licht dat je vermaant en de weg wijst naar het leven.
24Hun onderricht beschermt je tegen lichtzinnige vrouwen,
tegen de gladde woorden van een afgedwaalde vrouw.
25Zet nooit je zinnen op haar schoonheid,
laat haar ogen je niet strikken.
26Een hoer kost je niet meer dan een brood,
maar de vrouw van een ander jaagt op je kostbare leven.
27Als een man vuur in een plooi van zijn mantel steekt,
vat zijn mantel dan geen vlam?
28Als hij over gloeiende kolen loopt,
brandt hij dan zijn voeten niet?
29Zo vergaat het een man die de vrouw van een ander omhelst,
wie zich met haar inlaat blijft niet ongestraft.
30Een dief die steelt omdat hij honger heeft,
steelt uit noodzaak. Men veracht hem niet,
31al moet hij het gestolene
ook zevenvoudig terugbetalen als hij wordt betrapt,
al kost het hem ook alles wat hij heeft.
32Maar pleeg je overspel, dan heb je geen verstand,
wie zoiets doet richt zichzelf te gronde.
33Hij zal door smaad worden getroffen
en zijn schande zal niet worden uitgewist.
34Want door jaloezie ontsteekt een man in woede,
als hij wraak kan nemen, doet hij dat meedogenloos.
35Hij accepteert geen zwijggeld,
blijft onverbiddelijk, ook als je de afkoopsom verhoogt.
#7
1Mijn zoon, denk altijd aan mijn uitspraken,
vergeet mijn woorden niet,
2denk altijd aan wat ik je leer,
dan zul je blijven leven.
Koester mijn lessen als het licht in je ogen,
3draag mijn woorden als een ring aan je vinger,
schrijf ze in je hart.
4Zeg tegen Wijsheid: 'Je bent mijn zuster,'
noem Inzicht je vriendin.
5Ze behoeden je voor lichtzinnige vrouwen,
voor afgedwaalde vrouwen met hun vleierij.
6Ik stond eens bij het raam van mijn huis,
en keek uit het venster naar buiten.
7Ik zag daar onervaren jongens;
een van hen, ontdekte ik, was zonder verstand.
8Hij liep door de straat,
kwam bij de hoek waar zo'n vrouw woont,
hij was vlak bij haar huis.
9Het was in de schemering, de avond viel,
de nacht brak aan, duisternis verspreidde zich.
10En kijk, daar komt die vrouw op hem af,
gekleed als een hoer, een listig karakter.
11Ongedurig en losbandig,
als iemand die in huis geen rust vindt,
12loopt ze nu eens in de straten, dan weer op de pleinen,
op elke straathoek staat ze op de loer.
13Ze grijpt de jongen vast en kust hem,
schaamteloos kijkt ze hem aan.
14Ze zegt: 'Ik moest een vredeoffer brengen,
vandaag heb ik mijn geloften ingelost.
15Daarom ben ik de deur uit gegaan,
ik ging op zoek naar jou, nu heb ik je gevonden.
16Ik heb mijn bed al opgemaakt met kostbaar linnen,
met bontgekleurde dekens uit Egypte.
17Ik heb het besprenkeld met mirre,
met aloë en kaneel.
18Kom, laten we dronken worden van de liefde,
laten we genieten van het minnespel tot in de morgen.
19Mijn man is niet thuis,
hij is ver weg, hij is op reis
20en heeft meer dan voldoende geld bij zich.
Hij komt pas terug wanneer het vollemaan is.'
21Zo wist ze hem te paaien met haar vleierij,
ze haalde hem over met allerlei lokkende woorden,
22en zonder na te denken liep hij achter haar aan.
Zoals een os die naar de slachtbank gaat
bleef die dwaas aan haar geketend -
23totdat een pijl zijn lever doorboorde,
zoals een vogel in het net vliegt
en niet merkt dat het hem zijn leven kost.
24Nu dan, mijn zonen, luister naar mij,
schenk aandacht aan mijn woorden.
25Volg de wegen van zo'n vrouw niet,
dwaal niet op haar paden.
26Veel slachtoffers heeft zij gemaakt,
talloos velen zijn door haar geveld.
27Haar woning is de toegang tot het dodenrijk,
van daar daal je af tot in de kamers van de dood.
=Wijsheid spreekt
#8
1Roept Wijsheid niet,
laat Inzicht haar stem niet horen?
2Wijsheid heeft zich opgesteld op een heuvel langs de weg,
bij het kruispunt van de wegen.
3Bij de poorten van de stad, bij de ingang,
bij de toegangswegen klinkt haar stem:
4'Mensen, tot jullie roep ik,
ik richt mij tot iedereen.
5Onnozele mensen, word toch eens verstandig,
dwazen, denk eens na!
6Luister, ik vertel je waardevolle dingen,
mijn woorden zijn oprecht.
7Mijn mond verkondigt slechts de waarheid,
mijn lippen haten onbetrouwbaarheid.
8Op mijn uitspraken kun je vertrouwen,
niets is vals en krom.
9Wie inzicht heeft vindt ze duidelijk,
ze zijn eenvoudig voor wie kennis heeft verworven.
10Stel mijn lessen boven zilver,
mijn kennis boven zuiver goud.
11Wijsheid is kostbaarder dan edelstenen,
alles wat je ooit zou kunnen wensen
valt bij wijsheid in het niet.'
12Ik, Wijsheid, ik woon bij Beraad,
door overpeinzing vind ik kennis.
13Wie ontzag heeft voor de HEER haat het kwaad.
Ik verafschuw trots en hoogmoed,
leugens en het kwaad.
14Bij mij vind je beraad en overleg,
ik heb inzicht, ik heb kracht.
15Door mij regeren koningen,
bepalen heersers wat rechtvaardig is.
16Vorsten heersen dankzij mij,
ik laat leiders rechtvaardig regeren.
17Wie mij liefheeft, heb ik ook lief,
wie mij zoekt, zal mij vinden.
18Rijkdom en eer zijn mijn bezit,
duurzame weelde en gerechtigheid.
19Wat ik je geef is kostbaarder dan het zuiverste goud,
ik bied iets dat meer is dan het fijnste zilver.
20Ik ga de weg van de rechtvaardigheid,
ik volg de paden van het recht
21om rijk te maken wie mij liefheeft,
om zijn schatkamers te vullen.
22De HEER heeft mij vóór al het andere verworven,
toen hij zijn scheppingswerk begon, schiep hij eerst mij.
23Ik ben in het begin gemaakt, nog voor alles er was,
nog voor de aarde vorm kreeg.
24Toen er nog geen oceanen waren, werd ik voortgebracht,
nog voor de bronnen met hun waterstromen.
25Toen de bergen nog niet waren neergezet, werd ik voortgebracht,
nog voor er heuvels waren.
26De aarde en de velden had de HEER nog niet geschapen,
geen korrel zand was nog gemaakt.
27Ik was erbij toen hij de hemel zijn plaats gaf
en een cirkel om het water trok,
28de wolken aan de hemelkoepel plaatste,
de oceanen bruisend op liet wellen,
29toen hij aan de zeeën grenzen stelde,
het water met zijn woord zijn plaats gaf,
de fundamenten van de aarde legde.
30Ik was zijn lieveling,
een bron van vreugde, elke dag opnieuw.
Ik was altijd verheugd in zijn aanwezigheid,
31vond vreugde in zijn hele aarde
en was blij met alle mensen.
32Nu dan, zonen, luister naar mij,
gelukkig is een mens die op mijn wegen blijft.
33Luister naar wat ik je leer, en word wijs,
negeer mijn lessen niet.
34Gelukkig is elk mens die naar mij luistert,
dag in dag uit bij mijn woning staat,
de wacht houdt bij mijn deur.
35Want wie mij vindt, vindt het leven,
en ontvangt de gunst van de HEER.
36Wie aan mij voorbijgaat, doet zichzelf veel kwaad,
wie mij haat, bemint de dood.
=Wijsheid en Dwaasheid
#9
1Wijsheid heeft haar huis gebouwd,
zeven zuilen heeft ze uitgekapt.
2Ze heeft haar vee geslacht, haar wijn gemengd,
haar tafel heeft ze gedekt.
3Haar dienaressen heeft zij de stad in gestuurd,
zelf roept zij vanaf de hoogste plaats:
4'Onnozele mensen, kom toch deze kant op.'
Wie geen verstand heeft roept ze toe:
5'Kom, eet het brood dat ik je geef,
drink de wijn die ik heb gemengd.
6Wees niet langer zo onnozel,
leef, en betreed de weg van het inzicht.'
7Wie een spotter terechtwijst, wordt bespot,
wie een goddeloze de les leest, wordt belachelijk gemaakt.
8Wijs een spotter niet terecht, hij zou je haten,
berisp een wijze, en hij mag je graag.
9Een wijze wordt nog wijzer als je hem berispt,
een rechtvaardige vergroot zijn inzicht door wat je hem leert.
10Wijsheid begint met ontzag voor de HEER,
inzicht is vertrouwdheid met de Heilige.
11Door mij, Wijsheid, vermeerderen de dagen van je leven,
je levensjaren nemen door mij toe.
12Als je wijs bent, heb je er zelf voordeel van,
als je spot, benadeel je jezelf.
13Vrouwe Dwaasheid bazelt maar,
door haar domheid heeft ze nergens weet van.
14Ze zit bij de deur van haar huis,
in een zetel, hoog in de stad.
15Ze roept naar de voorbijgangers,
naar hen die rechtdoor willen gaan:
16'Onnozele mensen, kom toch deze kant op.'
Wie geen verstand heeft roept ze toe:
17'Gestolen water smaakt verrukkelijk,
geroofd brood is een lekkernij.'
18Maar wie zij naar zich toe lokt
weet niet dat hij afdaalt naar de schimmen,
hij daalt af tot in het dodenrijk.
=Spreuken van Salomo
#10
1Hier volgen spreuken van Salomo.
Een wijze zoon geeft zijn vader veel vreugde,
een dwaze zoon bezorgt zijn moeder verdriet.
2Oneerlijk verkregen rijkdom baat je niet,
rechtvaardigheid redt van de dood.
3De HEER laat een rechtvaardige geen honger lijden,
hij geeft niet toe aan de begeerte van een goddeloze.
4Luie handen maken arm,
ijverige handen brengen rijkdom.
5Een zoon die in de zomer oogst, is verstandig,
slaapt hij in de oogsttijd, dan maakt hij zijn ouders te schande.
6Een rechtvaardige wordt rijk gezegend,
de woorden van een goddeloze verhullen geweld.
7De herinnering aan een rechtvaardige strekt tot zegen,
de naam van goddelozen vergaat.
8Een wijze doet wat hem geboden wordt,
een bedrieger komt ten val.
9Wie onberispelijk leeft, gaat een veilige weg,
wie op kronkelpaden gaat, wordt ontmaskerd.
10Wie heimelijk zijn oog dichtknijpt, veroorzaakt ellende,
zo'n bedrieger komt ook zelf ten val.
11De uitspraken van een rechtvaardige zijn een bron van leven,
de woorden van een goddeloze verhullen geweld.
12Haat brengt ruzie voort,
liefde dekt alle fouten toe.
13Een verstandig mens spreekt wijze woorden,
een dwaas verdient de stok.
14Een wijze loopt niet met zijn kennis te koop,
het gebazel van een dwaas leidt tot een ramp.
15Het bezit van een rijkaard is zijn vesting,
de armoede van een arme een ruïne.
16Het loon van een rechtvaardige is een gelukkig leven,
goddeloosheid leidt alleen tot zonde.
17Wie zich laat terechtwijzen, is op weg naar een gelukkig leven,
wie zich niet berispen laat, bevindt zich op een dwaalspoor.
18Wie heimelijk haat is een huichelaar,
wie openlijk lastert een dwaas.
19Een veelprater begaat al snel een misstap,
wie zijn tong in toom houdt is verstandig.
20De uitspraken van een rechtvaardige zijn als zuiver zilver,
de gedachten van een goddeloze zijn niets waard.
21De woorden van een rechtvaardige zijn voedsel voor velen,
dwazen sterven door gebrek aan verstand.
22Alleen de zegen van de HEER maakt rijk,
zwoegen voegt daar niets aan toe.
23Zoals een dwaas vermaak schept in zijn slechte daden,
zo geniet een wijze van zijn inzicht.
24Wat een goddeloze vreest, overkomt hem,
een rechtvaardige ontvangt wat hij verlangt.
25Als de storm is uitgewoed, zijn de goddelozen weggevaagd,
wie rechtvaardig zijn, staan voor altijd overeind.
26Als azijn voor de tanden, als rook voor de ogen,
zo is een luiaard voor zijn meester.
27Wie ontzag heeft voor de HEER leeft vele jaren langer,
het leven van een goddeloze wordt bekort.
28Een rechtvaardige heeft vreugde te verwachten,
een goddeloze hoeft op niets te hopen.
29Voor wie onberispelijk zijn weg gaat, is de HEER een vesting,
wie onrecht doet, vernietigt hij.
30Wie rechtvaardig is, zal nooit wankelen,
de goddelozen worden van de aarde weggevaagd.
31Een rechtvaardige spreekt wijze woorden,
de tong van leugenaars wordt uitgerukt.
32Wie rechtvaardig is, kiest het juiste woord,
een goddeloze neemt slechts leugens in de mond.
#11
1Een valse weegschaal is de HEER een gruwel,
zuivere gewichten zijn hem welgevallig.
2Hoogmoed leidt tot schande,
wijsheid kenmerkt wie bescheiden is.
3Wie eerlijk leeft, heeft zijn onkreukbaarheid als gids,
wie onbetrouwbaar is, gaat aan zijn oneerlijkheid ten onder.
4Rijkdom helpt je niet op de dag dat God straft,
rechtvaardigheid redt van de dood.
5Wie rechtvaardig leeft, baant zich een rechte weg,
een goddeloze legt voor zichzelf een hinderlaag.
6Wie eerlijk leeft, wordt door zijn rechtvaardigheid gered,
wie onbetrouwbaar is, raakt verstrikt in zijn begeerte.
7Wanneer een goddeloze sterft, gaat al zijn hoop verloren,
van zijn rijkdom hoeft hij niets te verwachten.
8Wie rechtvaardig is, wordt bevrijd van zijn ellende,
zijn plaats wordt ingenomen door een goddeloze.
9Een kwaadaardig iemand richt met zijn woorden anderen te gronde,
een rechtvaardige wordt door inzicht gered.
10Als het rechtvaardigen goed gaat, is heel de stad verheugd,
als goddelozen ten onder gaan, klinkt overal gejuich.
11Door de zegen van oprechte mensen komt een stad tot bloei,
de uitspraken van goddelozen zijn haar ondergang.
12Wie zijn medemens kleineert, heeft geen verstand,
iemand met inzicht zwijgt.
13Bij een roddelaar is een geheim niet veilig,
wie betrouwbaar is, hult zich in zwijgen.
14Door gebrek aan visie gaat het volk ten onder,
een keur van raadgevers brengt het tot bloei.
15Wie borg staat voor een vreemde brengt zichzelf veel schade toe,
wie zo'n handslag wantrouwt, weet zich veilig.
16Een vrouw verwerft haar eer door haar bevalligheid,
een man zijn rijkdom door zijn kracht.
17Wie liefdevol is, bewijst zichzelf een weldaad,
wie wreed is, schaadt zichzelf.
18De winst van een goddeloze is bedrieglijk,
het loon van een rechtvaardige is duurzaam.
19Wie werkelijk rechtvaardig is vindt het leven,
wie uit is op het kwaad de dood.
20De HEER verfoeit bedriegers,
wie eerlijk leven, zijn hem welgevallig.
21Zo zeker als een onrechtvaardige gestraft wordt,
zo zeker gaat het nageslacht van een rechtvaardige vrijuit.
22Schoonheid bij een vrouw zonder verstand
is een gouden ring in de snuit van een varken.
23Wat een rechtvaardige verlangt, brengt niets dan goeds,
wat een goddeloze hoopt, veroorzaakt rampspoed.
24Wie vrijgevig is, wordt almaar rijker,
wie gierig is, wordt arm.
25Een gulle gever zal gedijen,
wie te drinken geeft, zal te drinken krijgen.
26Wie zijn graan vasthoudt, wordt door het volk vervloekt,
wie het verkoopt, wordt gezegend.
27Wie het goede zoekt, zal waardering vinden,
wie het kwade zoekt, wordt door het kwaad getroffen.
28Wie vertrouwt op zijn rijkdom is een blad dat valt,
een rechtvaardige komt tot bloei.
29Wie have en goed verwaarloost, krijgt er wind voor terug,
zo'n dwaas wordt de slaaf van een wijze.
30Een rechtvaardig mens plant een levensboom,
wie wijs is, neemt veel mensen voor zich in.
31Een rechtvaardige krijgt op aarde zijn loon,
zondaars en goddelozen niet minder.
#12
1Wie van onderricht houdt, houdt van kennis,
wie berispingen haat, is dom.
2Een goed mens geniet de gunst van de HEER,
wie kwade plannen heeft, wordt door hem veroordeeld.
3Goddeloosheid brengt een mens ten val,
de rechtvaardigen staan onwrikbaar geworteld.
4Een sterke vrouw is een krans voor haar man,
een vrouw die hem te schande maakt, is als beenrot.
5Rechtvaardigen denken volgens het recht,
goddelozen hebben bedrog in de zin.
6De woorden van de goddelozen zijn een dodelijke hinderlaag,
wat oprechten zeggen, is een bevrijding.
7De goddelozen worden omvergeworpen en verdwijnen,
het huis van de rechtvaardigen houdt stand.
8Men prijst een mens naar de maat van zijn verstand,
een warhoofd wordt geminacht.
9Beter een onaanzienlijk mens met een knecht
dan een bluffer die gebrek aan voedsel heeft.
10Een rechtvaardige zorgt goed voor zijn vee,
een goddeloze is alleen maar wreed.
11Wie zijn grond bewerkt, heeft altijd genoeg te eten,
wie lucht najaagt, heeft geen verstand.
12Een goddeloze jaagt op zijn eigen ondergang,
wat rechtvaardigen doen, werpt vruchten af.
13Een kwaadaardig mens verstrikt zich in zijn eigen leugens,
een rechtvaardige ontsnapt aan ieder gevaar.
14Wie iets goeds zegt, voedt zich met zijn eigen woorden,
van wat hij tot stand brengt, profiteert hij zelf.
15Een dwaas denkt dat hij de juiste weg gaat,
wie wijs is, luistert naar goede raad.
16Een dwaas toont onmiddellijk zijn woede,
wie verstandig is, zwijgt als hij beledigd wordt.
17Wie de waarheid spreekt, dient het recht,
een valse getuige verkondigt slechts leugens.
18De woorden van een dwaas zijn dolkstoten,
wat de wijze zegt, brengt genezing.
19Een betrouwbaar woord houdt altijd stand,
een leugen slechts voor korte tijd.
20Wie kwaad smeden, zijn een en al bedrog,
vreugde wacht wie vrede zoeken.
21De rechtvaardige wordt niet door onheil getroffen,
goddelozen worden bedolven onder ellende.
22Bedriegers zijn de HEER een gruwel,
wie waarachtig handelen, zijn hem welgevallig.
23Een verstandig mens loopt niet met zijn kennis te koop,
dwazen strooien met hun dwaasheid.
24Een vlijtig mens verwerft gezag,
luiheid leidt tot slavernij.
25Kommer maakt een mens neerslachtig,
een hartelijk woord beurt hem op.
26De rechtvaardige is beter af dan ieder ander,
de goddeloze volgt een dwaalspoor.
27Een luie jager vangt nooit wild,
een vlijtig mens verwerft een kostbaar vermogen.
28De weg van de rechtvaardigheid leidt naar het leven,
een geëffend pad is het, vrij van de dood.
#13
1Een wijze zoon luistert naar de lessen van zijn vader,
een spotter sluit zijn oren voor berispingen.
2Wie iets goeds zegt, voedt zich met zijn woorden,
wie onbetrouwbaar is, hongert naar geweld.
3Wie zijn mond op slot houdt, waakt over zichzelf,
wie zijn lippen hun gang laat gaan, stort zichzelf in het verderf.
4De verlangens van een luiaard worden niet vervuld,
een vlijtig mens wordt rijkelijk gelaafd.
5Een rechtvaardige verafschuwt leugens,
door zijn schandelijke praatjes staat een goddeloze in een kwade reuk.
6Rechtvaardigheid waakt over wie de juiste weg gaat,
goddeloosheid laat de zondaar dwalen.
7De een doet zich rijk voor terwijl hij niets bezit,
de ander doet of hij arm is terwijl hij een vermogen heeft.
8De rijkdom van een mens is het losgeld voor zijn leven,
ben je arm, dan word je niet bedreigd.
9Het licht van een rechtvaardige brengt vreugde,
de lamp van goddelozen wordt gedoofd.
10Betweters maken ruzie,
wie goede raad ter harte neemt, is wijs.
11In de schoot geworpen rijkdom is weer snel verdwenen,
gestage groei maakt rijk.
12Almaar onvervulde hoop maakt ziek,
vervuld verlangen is een levensboom.
13Wie een gebod veracht, zal daarvoor de prijs betalen,
wie het in acht neemt, wordt beloond.
14De lessen van de wijze zijn een bron van leven,
ze laten je ontkomen aan de strikken van de dood.
15Inzicht maakt een mens geliefd,
trouweloosheid brengt hem op een kronkelig pad.
16Een verstandig mens handelt met overleg,
een dwaas spreidt onverstand tentoon.
17Een onbetrouwbare bode brengt onheil teweeg,
een betrouwbare boodschapper redt.
18Wie zich niet laat terechtwijzen, wachten armoede en schande,
wie berispingen aanvaardt, wordt geëerd.
19Vervuld verlangen is een groot genot,
een dwaas gruwt als hij zich niet inlaat met het kwaad.
20Wie met wijzen omgaat, wordt zelf wijs,
wie met dwazen verkeert, is er ellendig aan toe.
21Zondaars treft ellende,
rechtvaardigen wacht een beloning.
22Een goed mens laat ook een kleinkind een erfdeel na,
een zondaar vergaart bezit voor een rechtvaardige.
23Het pas ontgonnen land schenkt arme mensen overvloed,
onrecht rukt het van hen weg.
24Wie zijn zoon de stok onthoudt, haat hem,
wie hem liefheeft, tuchtigt hem.
25Wanneer een rechtvaardige eet, wordt hij verzadigd,
een goddeloze houdt een hongerige maag.
#14
1Vrouwe Wijsheid bouwt haar huis,
Dwaasheid breekt het hare eigenhandig af.
2Wie de juiste weg volgt, toont ontzag voor de HEER,
wie verkeerde wegen gaat, minacht hem.
3De woorden van een dwaas zijn een stok voor zijn hoogmoed,
wat een wijze zegt, biedt veiligheid.
4Als er geen runderen zijn, kan de voederbak leeg blijven,
de kracht van ossen biedt een rijke oogst.
5Een betrouwbare getuige spreekt de waarheid,
een valse getuige strooit alleen maar leugens rond.
6Een spotter zoekt naar wijsheid - tevergeefs,
wie verstandig is, vindt zonder moeite kennis.
7Blijf uit de buurt van een dwaas,
er komt geen verstandig woord over zijn lippen.
8Door zijn wijsheid weet de wijze welke weg hij moet gaan,
dwazen bedriegen zichzelf met hun dwaasheid.
9Wat dwazen verenigt, is hun wangedrag,
oprechten waarderen elkaar.
10Alleen je eigen hart kent je diepste verdriet,
in je vreugde kan een ander niet delen.
11Het huis van goddelozen wordt verwoest,
voorspoed is er voor de woning van oprechten.
12Een mens denkt de juiste weg te gaan,
terwijl die eindigt bij de dood.
13Zelfs al lacht het hart, het lijdt pijn,
vreugde eindigt altijd in verdriet.
14Wie afdwaalt krijgt zijn verdiende loon,
een goed mens wacht een betere beloning.
15Wie onnozel is, hecht aan ieder woord geloof,
wie verstandig is, let op elke stap.
16Een wijze is voorzichtig, hij gaat het kwaad uit de weg,
een dwaas is roekeloos, en waant zich nog veilig ook.
17Wie onbesuisd is, handelt dwaas,
wie berekenend is, maakt zich gehaat.
18Dwaasheid wacht wie onbezonnen leeft,
een verstandig iemand wordt gekroond met kennis.
19Slechte mensen moeten buigen voor goede,
goddelozen kloppen op de poorten van rechtvaardigen.
20Een arm mens wordt zelfs door zijn vriend gehaat,
wie rijk is heeft veel vrienden.
21Wie zijn medemens veracht, is een zondaar,
gelukkig hij die zich bekommert om de armen.
22Wie kwaad smeden, komen zij niet op een dwaalweg?
Wie goeddoen, oogsten zij geen liefde en trouw?
23Elke inspanning levert iets op,
loze praatjes leiden enkel tot gebrek.
24Wijzen worden met rijkdom gekroond,
dwaasheid is de tooi van dwazen.
25Een betrouwbare getuige redt levens,
een valse getuige liegt en bedriegt.
26Ontzag voor de HEER geeft een krachtig vertrouwen,
het biedt je kinderen een schuilplaats.
27Ontzag voor de HEER is de bron van het leven,
het hoedt je voor de strikken van de dood.
28De luister van een koning is een talrijk volk,
bij gebrek aan onderdanen gaat een machthebber ten onder.
29Wie geduldig is geeft blijk van groot inzicht,
wie onbesuisd is stapelt dwaasheid op dwaasheid.
30Een tevreden geest geeft een goede gezondheid,
jaloezie knaagt aan je botten.
31Wie een verschoppeling onderdrukt, beledigt zijn schepper,
wie zich over een arme ontfermt, eert hem.
32Een goddeloze gaat door zijn slechtheid ten onder,
een rechtvaardige vindt als hij sterft een schuilplaats.
33In de geest van een verstandig mens is wijsheid,
zelfs onder dwazen wordt zij herkend.
34Rechtvaardigheid verheft een volk,
zonde maakt het te schande.
35Een verstandige dienaar geniet de gunst van de koning,
diens woede treft de dienaar die zijn taak verwaarloost.
#15
1Een vriendelijk antwoord doet woede bedaren,
krenkende woorden wakkeren toorn aan.
2Uit de woorden van de wijzen spreekt een overvloed aan kennis,
uit de mond van dwazen komt alleen maar dwaasheid.
3De ogen van de HEER zijn overal,
zowel de goeden als de kwaden houdt hij in het oog.
4Kalme woorden zijn een levensboom,
een valse tong vernietigt de geest.
5Een dwaas veracht de lessen van zijn vader,
wie berispingen ter harte neemt, is verstandig.
6Het huis van een rechtvaardige bergt talloze schatten,
in wat een goddeloze voortbrengt, schuilt ellende.
7De woorden van de wijzen zaaien kennis,
zo niet de geest van de dwazen.
8Het offer van de goddelozen is de HEER een gruwel,
het gebed van de oprechten is hem welgevallig.
9De weg van de goddelozen is de HEER een gruwel,
wie rechtvaardigheid nastreeft, heeft hij lief.
10Wie het rechte pad verlaat, wordt zwaar gestraft,
wie berispingen verafschuwt, sterft.
11De HEER doorgrondt de afgrond van het dodenrijk,
hoeveel te meer het hart van de mensen.
12Een spotter wordt niet graag terechtgewezen,
nooit wendt hij zich tot de wijzen.
13Een vrolijk hart brengt een lach op het gezicht,
een verdrietig hart pijnigt de geest.
14De geest van een verstandig mens zoekt kennis,
dwazen zwelgen in dwaasheid.
15Voor wie arm is, is het leven niets dan ellende,
maar blijmoedigheid maakt het leven tot een feest.
16Beter een schamel bezit en ontzag voor de HEER
dan grote rijkdom en veel onrust.
17Beter een karige schotel groenten en liefde
dan een vetgemeste os en haat.
18Een driftkop wakkert ruzie aan,
wie kalm is sust een twistgesprek.
19Het pad van een luiaard is vol dorens,
de weg van de oprechten is geëffend.
20Een wijze zoon geeft zijn vader veel vreugde,
een dwaas veracht zijn moeder.
21Voor wie geen verstand heeft, is dwaasheid een vreugde,
een mens met inzicht kiest de juiste weg.
22Bij gebrek aan overleg mislukken plannen,
ze slagen door ampel beraad.
23Een mens vindt vreugde in een goedgekozen antwoord,
de juiste woorden op de juiste tijd - hoe voortreffelijk is dat.
24De levensweg van een verstandig mens voert omhoog,
hij blijft op verre afstand van de diepte van het dodenrijk.
25De HEER verwoest het huis van de hoogmoedigen,
het bezit van weduwen beschermt hij.
26Kwade gedachten zijn de HEER een gruwel,
vredige woorden zijn zuiver.
27Wie woekerwinst najaagt, richt zijn huis te gronde,
wie steekpenningen haat, zal leven.
28Een rechtvaardige denkt na voordat hij antwoordt,
uit de mond van goddelozen komt alleen maar onheil.
29De HEER is ver verwijderd van de goddelozen,
het gebed van de rechtvaardigen hoort hij.
30Een lachend gezicht verblijdt het hart,
een goed bericht verkwikt het lichaam.
31Wie luistert naar de lessen van het leven
schaart zich onder de wijzen.
32Wie zich niet laat terechtwijzen, doet zichzelf tekort,
wie berispingen ter harte neemt, wint daarbij.
33Wie ontzag heeft voor de HEER wint aan wijsheid,
bescheidenheid gaat aan eerbetoon vooraf.
#16
1Een mens stelt zich veel vragen,
de HEER geeft het antwoord.
2Een mens kiest in zijn eigen ogen altijd de juiste weg,
de HEER toetst wat hem innerlijk beweegt.
3Vertrouw bij je werk op de HEER,
en je plannen zullen slagen.
4De HEER heeft alles wat hij heeft gemaakt zijn doel gegeven,
de goddelozen heeft hij voor de ondergang bestemd.
5De HEER verafschuwt hooghartige mensen,
ze worden hoe dan ook gestraft.
6Zonden worden toegedekt door liefde en trouw,
wie ontzag heeft voor de HEER mijdt het kwaad.
7Als de weg die iemand gaat de HEER behaagt,
doet hij zelfs zijn vijand vrede met hem sluiten.
8Beter een schamel bezit, rechtvaardig verworven,
dan een grote rijkdom, verkregen door onrecht.
9Een mens stippelt zijn weg uit,
de HEER bepaalt de richting die hij gaat.
10De koning spreekt Gods oordeel uit,
wanneer hij rechtspreekt, faalt hij niet.
11De HEER bepaalt de maatstaf van het recht,
hij stelt de gewichten en balans vast.
12Koningen verfoeien goddeloosheid,
rechtvaardigheid schraagt hun troon.
13Een koning schept behagen in oprechte woorden,
wie de waarheid spreekt, is hem dierbaar.
14De woede van de koning is een bode van de dood,
een wijze brengt hem tot bedaren.
15Het stralende gezicht van de koning brengt leven,
als een voorjaarsregen is zijn gunstbewijs.
16Hoeveel beter is het wijsheid te verwerven dan goud,
hoezeer is inzicht te verkiezen boven zilver.
17Wie oprecht is, mijdt de weg van het kwaad,
wie zijn weg in het oog houdt, beschermt zijn leven.
18Hooghartigheid gaat vooraf aan ellende,
hoogmoed komt voor de val.
19Beter in eenvoud leven met de armen
dan de buit verdelen met hoogmoedigen.
20Wie goed luistert, zal het goed vergaan,
wie op de HEER vertrouwt, is gelukkig.
21Wie wijs is van hart, wordt verstandig genoemd,
wie op milde toon spreekt, heeft meer overtuigingskracht.
22Inzicht is een bron van leven,
dwazen worden met dwaasheid gestraft.
23Wie een wijs hart heeft, spreekt verstandige woorden,
en geeft kracht aan het betoog van zijn lippen.
24Een vriendelijke uitspraak is een korf vol honing,
zoet voor de ziel en gezond voor het lichaam.
25Een mens denkt de juiste weg te gaan,
terwijl hij eindigt bij de dood.
26Een mens zwoegt omdat hij moet eten,
het is de honger die hem dwingt.
27Een nietsnut roept het kwaad op,
wat hij zegt is een verzengend vuur.
28Een vals karakter zaait voortdurend tweedracht,
een lasteraar drijft vrienden uit elkaar.
29Een boosdoener bedriegt zelfs zijn vriend,
hij lokt hem op het slechte pad.
30Wie heimelijk zijn oog dichtknijpt, heeft kwaad in de zin,
wie zijn lippen samenperst, heeft het kwaad al gedaan.
31De ouderdom is een prachtige kroon,
je vindt hem op de weg van de rechtvaardigheid.
32Beter een geduldig mens dan een vechtjas,
beter zelfbeheersing dan een stad veroveren.
33Men werpt het lot in een mantel,
de HEER bepaalt hoe het valt.
#17
1Beter een stuk droog brood en vrede
dan een huis vol met voedsel en ruzie.
2Een verstandige slaaf verdrijft een onwaardige zoon,
hij deelt samen met de broers in de erfenis.
3De smeltkroes toetst het zilver, de oven toetst het goud,
de HEER toetst het hart.
4Een boosdoener is gespitst op kwaadaardige woorden,
een bedrieger luistert graag naar verderfelijke taal.
5Wie een verschoppeling bespot, beledigt zijn schepper,
wie zich over iemands ongeluk verheugt, blijft niet ongestraft.
6Kleinkinderen zijn voor grootouders de kroon op hun leven,
kinderen zijn trots op hun voorouders.
7Verheven woorden passen niet bij een dwaas,
leugens des te minder bij een edel mens.
8Wie steekpenningen uitdeelt, denkt edelstenen uit te delen,
zo hoopt hij overal succes te hebben.
9Wie vriendschap zoekt, dekt fouten toe,
wie ze telkens oprakelt, verliest zijn vrienden.
10Een verstandig mens wordt meer geraakt door een verwijt
dan een dwaas door honderd slagen.
11Een kwaadaardig mens is alleen op ruzie uit,
er wordt een onheilsbode op hem afgestuurd.
12Beter dat je een berin ontmoet die beroofd is van haar jongen
dan een dwaas met al zijn dwaasheid.
13Als je telkens goed met kwaad vergeldt,
verdwijnt het kwaad nooit uit je huis.
14Wie een ruzie begint, ontketent een stortvloed;
staak de strijd voordat hij losbarst.
15Wie een goddeloze vrijspreekt
en wie een rechtvaardige beschuldigt,
beiden zijn de HEER een gruwel.
16Welk nut heeft geld in de hand van een dwaas?
Dom als hij is, kan hij toch geen wijsheid kopen.
17Een vriend is je altijd toegedaan,
je broer is geboren om te helpen in tijden van nood.
18Wie al te makkelijk een handslag geeft,
wie zomaar borg staat voor een ander,
ontbreekt het aan verstand.
19Wie van ruzie houdt, doet een ander graag geweld aan,
wie een grote mond opzet, zoekt zijn eigen ondergang.
20Wie onbetrouwbaar is, vindt geen geluk,
wie een valse tong heeft, stort zichzelf in het verderf.
21Wie een dwaas verwekt, zal verdriet ervaren,
er is geen vreugde voor de vader van een dwaas.
22Een vrolijk hart bevordert een goede gezondheid,
een sombere geest verzwakt het lichaam.
23Een goddeloze haalt een buidel geld tevoorschijn,
hij koopt om en kromt de paden van het recht.
24Een verstandig mens heeft wijsheid op het oog,
een dwaas staart weg in wazige verten.
25Een dwaze zoon is een groot verdriet voor zijn vader,
bitterheid voor haar die hem heeft gebaard.
26Het is verwerpelijk om een onschuldige een boete op te leggen,
een edel mens zweepslagen geven is in strijd met het recht.
27Een verstandig mens is karig met zijn woorden,
iemand met inzicht is bezonnen.
28Een zwijgende dwaas wordt beschouwd als verstandig,
men denkt dat hij wijs is als hij zijn mond houdt.
#18
1Een zelfzuchtig iemand volgt alleen zijn eigen wil,
hij gaat de strijd met alle wijsheid aan.
2Een dwaas is niet geïnteresseerd in inzicht,
hij wil alleen zijn eigen mening kwijt.
3Waar goddeloosheid is, is verachting,
een schanddaad gaat gepaard met smaad.
4De woorden van een goed mens zijn als diepe wateren,
ze zijn een sprankelende beek, een bron van wijsheid.
5Het is niet goed een goddeloze te bevoorrechten
en het recht van een rechtvaardige te schenden.
6De woorden van een dwaas zaaien tweedracht,
wat hij zegt leidt tot een vechtpartij.
7Met zijn woorden stort een dwaas zichzelf in het verderf,
hij zet een valstrik voor zichzelf met wat hij zegt.
8De woorden van een lasteraar neemt men gulzig in zich op,
als een lekkernij die de buik verzadigt.
9Wie lui is in zijn werk,
werkt aan zijn eigen ondergang.
10De naam van de HEER is een sterke toren,
de rechtvaardige snelt erheen, en is veilig.
11Een rijkaard denkt dat zijn bezit een vesting is,
achter een muur waant hij zich veilig.
12Wie zichzelf in de hoogte steekt, komt ten val,
bescheidenheid gaat aan eerbetoon vooraf.
13Wie antwoordt zonder eerst te luisteren,
handelt dwaas en maakt zichzelf belachelijk.
14Door geestkracht overwint een mens zijn ziekte,
maar wie geneest een zieke geest?
15Een verstandig mens verwerft kennis,
een wijze is gespitst op inzicht.
16Wie geschenken uitdeelt, opent deuren voor zichzelf,
hij verschaft zich toegang tot de machtigen.
17Wie als eerste pleit, lijkt zijn recht te krijgen,
maar dan komt zijn tegenstander, en die vecht het aan.
18Het lot kan een geschil beslechten,
het bemiddelt zelfs tussen de grootste heethoofden.
19Een verongelijkte broer is ontoegankelijker dan een vesting,
ruzie is als een vergrendelde toren.
20Als een mens iets goeds zegt, heeft hij een gevoel van welbehagen,
hij voedt zich met de vruchten van zijn mond.
21Woorden hebben macht over leven en dood,
wie zijn tong koestert, plukt daarvan de vruchten.
22Wie een vrouw gevonden heeft, heeft iets goeds gevonden,
hij ontvangt de gunst van de HEER.
23Een verschoppeling bidt en smeekt,
de rijkaard antwoordt hem hooghartig.
24Wie veel vrienden heeft, raakt snel geruïneerd,
een echte vriend is meer waard dan een broer.
#19
1Beter een arme die onberispelijk leeft
dan een slinkse leugenaar - die is dwaas.
2IJver zonder kennis leidt tot niets,
wie overijld te werk gaat, maakt al snel een blunder.
3Dwaasheid brengt een mens op de verkeerde weg,
dan keert hij zich verbitterd tegen de HEER.
4Rijkdom maakt veel vrienden,
een arme komt alleen te staan.
5Een valse getuige blijft niet ongestraft,
wie leugens verkondigt, gaat niet vrijuit.
6Velen dingen naar de gunst van een voornaam persoon,
ieder is de vriend van een vrijgevig mens.
7Een arme wordt door al zijn broers gehaat,
meer nog door zijn vrienden, ze gaan hem uit de weg;
als hij een beroep op ze doet, is dat tevergeefs.
8Wie zijn verstand gebruikt, heeft zijn leven lief,
wie zich laat leiden door inzicht, is geluk op het spoor.
9Een valse getuige blijft niet ongestraft,
wie leugens verkondigt, gaat te gronde.
10Weelde past niet bij een dwaas,
nog minder past het dat een slaaf heerst over vorsten.
11Een verstandig mens houdt zijn woede in toom,
het siert hem als hij fouten door de vingers ziet.
12Als het brullen van een leeuw, zo is de woede van een koning,
als dauw op het gras, zo is zijn goedgunstigheid.
13Een dwaze zoon is voor zijn vader een ramp,
het geruzie van een vrouw is als een dak dat altijd lekt.
14Je huis en rijkdom erf je van je voorouders,
maar een vrouw met inzicht krijg je van de HEER.
15Als je lui bent, verslaap je je tijd,
als je laks bent, zul je honger lijden.
16Wie de geboden naleeft, behoudt zijn leven,
wie de weg van de HEER veracht, zal sterven.
17Wie barmhartig is voor een arme leent aan de HEER,
die zal hem zijn weldaad vergoeden.
18Tuchtig je zoon, dan is er hoop,
zorg ervoor dat hij niet sterft.
19Wie doldriftig is, zal moeten boeten,
als je hem zijn woede toestaat, neemt die enkel toe.
20Luister naar raad, laat je onderwijzen,
uiteindelijk maakt het je wijs.
21Een mens maakt allerlei plannen,
wat wordt uitgevoerd, is het plan van de HEER.
22Een mens heeft het verlangen goed te doen,
je kunt beter arm dan onbetrouwbaar zijn.
23Ontzag voor de HEER beschermt je leven,
je kunt rustig gaan slapen, er overkomt je niets.
24Een luiaard laat zijn hand in de schaal rusten,
hij brengt hem zelfs niet naar zijn mond.
25Sla je een spotter, dan wordt die onervarene verstandig,
kastijd je een verstandig mens, dan groeien zijn kennis en inzicht.
26Wie zijn vader mishandelt en zijn moeder wegjaagt,
is een slechte zoon die zich misdraagt.
27Mijn zoon, luister maar niet langer naar mijn onderricht
als je mijn wijze woorden in de wind wilt slaan.
28Een onbetrouwbare getuige spot met het recht,
een goddeloze zwelgt in onrecht.
29Voor spotters staat de straf al vast,
voor de rug van dwazen ligt de stok al klaar.
#20
1Van wijn word je een spotter, van drank een braller,
wie zich bedrinkt, verliest zijn verstand.
2Als het brullen van een leeuw, zo zijn de dreigementen van een koning,
wie ze in de wind slaat, brengt zijn leven in gevaar.
3Het strekt een mens tot eer om ruzie te vermijden,
een dwaas stort zich in een woordenstrijd.
4Een luiaard ploegt niet in de herfst,
en vraagt zich in de zomer af waarom hij niet kan oogsten.
5Wat omgaat in een mensenhart is als diep verborgen water,
iemand met inzicht brengt het naar boven.
6Velen roemen hun eigen trouw,
maar wie vindt een mens die werkelijk betrouwbaar is?
7Wie rechtvaardig is bewandelt de juiste weg,
zijn kinderen zullen gelukkig zijn.
8Als het recht de troon van een koning schraagt,
verjaagt hij met zijn blik elke boosdoener.
9Wie zou kunnen zeggen: 'Ik heb mijn hart gezuiverd,
ik ben vrij van zonden'?
10Twee gewichten om te wegen, twee maten om te meten,
beide zijn de HEER een gruwel.
11Reeds een kind laat zich kennen door zijn daden,
door wat het doet, zie je of het eerlijk en oprecht is.
12Een oor dat hoort, een oog dat ziet,
de HEER heeft beide gemaakt.
13Slaap niet al te graag, dan word je niet arm,
sta vroeg op, dan heb je genoeg te eten.
14'Niets waard! Niets waard!' zegt de koper,
maar als hij weggaat, wrijft hij zich in de handen.
15Goud en edelstenen zijn er genoeg,
maar wijze woorden zijn een zeldzaamheid.
16Stond iemand borg voor een lichtzinnig mens,
neem dan gerust zijn mantel,
en verpand die maar aan een ander die lichtzinnig is.
17Gestolen voedsel smaakt aanvankelijk goed,
maar later lijkt je mond gevuld met kiezels.
18Een plan komt tot stand door overleg,
bereid een oorlog dus goed voor.
19Bij een roddelaar is een geheim niet veilig,
laat je niet in met een loslippig mens.
20Als je je vader en moeder vervloekt,
wordt je levenslicht gedoofd in de diepste duisternis.
21Rijkdom die in korte tijd verworven is,
brengt geen zegen voor later.
22Zeg niet: 'Ik zal dat kwaad vergelden,'
wacht op de HEER, hij zal je helpen.
23Twee gewichten om te wegen, het is de HEER een gruwel,
een valse weegschaal is een slechte zaak.
24De weg van een mens wordt bepaald door de HEER,
wie weet zelf welke richting hij gaat?
25Wie God ondoordacht een belofte doet
en zich pas later afvraagt of hij haar kan houden,
zet een valstrik voor zichzelf.
26Een wijze koning zift de goddelozen uit,
hij laat het rad over hen heen gaan.
27Het licht van de HEER beschijnt de geest van de mens,
het dringt door tot in zijn diepste gedachten.
28Liefde en trouw beschermen de koning,
liefde schraagt zijn troon.
29De pracht van jonge mensen is hun kracht,
de sier van oude mensen is hun grijze haar.
30Bloedige striemen doen het kwaad verdwijnen,
slagen zuiveren het innerlijk.
#21
1De gedachten van de koning zijn als waterstromen in de macht van de HEER,
hij leidt ze waarheen hij maar wil.
2Een mens kiest in zijn eigen ogen altijd de rechte weg,
de HEER toetst wat hem innerlijk beweegt.
3De HEER heeft liever dat je eerlijk en rechtvaardig handelt
dan dat je een offer brengt.
4Een hooghartige blik, een aanmatigend hart,
wat een goddeloze uitstraalt is zondig.
5De plannen van een vlijtig mens strekken hem tot voordeel,
wie overijld te werk gaat, zal gebrek lijden.
6Rijkdom verworven door bedrog
is als een vluchtige adem op zoek naar de dood.
7Het geweld van goddelozen sleurt hen naar de ondergang,
ze weigeren het recht in acht te nemen.
8Een bedrieger volgt slinkse wegen,
een eerlijk mens handelt oprecht.
9Je kunt beter in een hoekje op het dak wonen
dan in één huis met een vrouw die ruzie zoekt.
10Een goddeloze is uit op het kwaad,
hij toont geen medelijden met zijn medemens.
11Als je een spotter terechtwijst, trekt die onervarene daar lering uit,
als je een wijze berispt, vermeerdert zijn wijsheid.
12De rechtvaardige God slaat de goddelozen gade,
hij stort ze in het verderf.
13Wie zijn oren sluit voor het gejammer van de arme
zal ooit zelf om hulp schreeuwen, en geen antwoord krijgen.
14Een heimelijke gift doet woede bedaren,
onderhands gegeven geld temt razernij.
15De rechtvaardige geniet ervan het recht in acht te nemen,
wie onrecht doet, wacht ellende.
16Wie afdwaalt van de weg van het verstand
zal belanden in het rijk van de schimmen.
17Wie te vaak feestviert, zal gebrek lijden,
wie te veel van eten en drinken houdt, wordt nooit rijk.
18Goddelozen zijn het losgeld voor rechtvaardigen,
oprechten worden vrijgekocht, trouwelozen niet.
19Je kunt beter in de woestijn wonen
dan samenleven met een humeurige vrouw die ruzie zoekt.
20Een wijze heeft een kostbare schat aan olie in huis,
een dwaas verkwanselt hem.
21Wie rechtvaardigheid en trouw nastreeft,
ontvangt leven, rechtvaardigheid en eer.
22Een wijze overwint een stad vol keurtroepen,
hij verlamt de kracht waarop ze vertrouwen.
23Wie zijn tong in toom houdt,
bespaart zich in zijn leven allerlei ellende.
24Een spotter is verwaand en onbeschoft,
hij is grenzeloos hooghartig.
25De verlangens van een luiaard leiden tot zijn dood,
hij weigert zijn handen te gebruiken.
26Velen willen almaar meer bezit,
maar de rechtvaardige geeft, hij houdt niets voor zichzelf.
27Het offer van de goddelozen is een gruwel,
vooral als de bedoeling slecht is.
28Een onbetrouwbare getuige moet de mond worden gesnoerd,
maar wie vertelt wat hij weet, mag uitspreken.
29Een goddeloze zet een trots gezicht,
de oprechte gaat de weg die hij moet gaan.
30Wijsheid, inzicht, plannen,
niets houdt stand tegen de HEER.
31Het paard wordt gereedgemaakt voor de strijd,
de overwinning hangt af van de HEER.
#22
1Een goede naam is te verkiezen boven grote rijkdom,
waardering boven zilver en goud.
2Een arme en een rijke hebben dit gemeen:
de HEER heeft hen beiden gemaakt.
3Wie verstandig is, ziet het gevaar en hoedt zich ervoor,
wie onverstandig is, gaat eraan voorbij en wordt gestraft.
4Wie bescheiden is en ontzag heeft voor de HEER,
wordt beloond met rijkdom, eer en een lang leven.
5Wie de verkeerde weg gaat, treft dorens en valstrikken aan,
wie zijn leven liefheeft, blijft er verre van.
6Leer een kind van jongs af aan de juiste weg,
en het zal er niet van afwijken wanneer het oud geworden is.
7Een rijke heeft macht over armen,
wie leent, is de slaaf van wie uitleent.
8Wie onheil zaait, zal onheil oogsten,
de stok waarmee hij slaat, zal hem te gronde richten.
9Een goedhartig mens wordt gezegend,
hij deelt zijn voedsel met de armen.
10Jaag een spotter weg, en de ruzie is voorbij,
twistgesprekken en beledigingen houden op.
11Wie een zuiver hart heeft en beminnelijk spreekt,
heeft de koning als vriend.
12De HEER behoedt de waarheid,
hij logenstraft de woorden van bedriegers.
13Een luiaard zegt: 'Buiten loopt een leeuw,
die zal me verscheuren.'
14De mond van een lichtzinnige vrouw is als een diepe put,
wie door de HEER is vervloekt, valt daarin.
15Een kind is geneigd tot dwaasheid,
de stok wijst het terecht en weerhoudt het ervan.
16Wie een arme onderdrukt, maakt hem enkel rijk,
wie een rijke geld geeft, zorgt ervoor dat hij gebrek lijdt.
=Spreuken van wijzen
17Schenk mijn kennis een aandachtig oor,
luister naar de woorden van de wijzen.
18Het is goed ze vast te houden,
zodat je ze altijd op je lippen hebt.
19Jou laat ik ze horen, nu,
opdat je op de HEER vertrouwt.
20Heb ik niet dertig spreuken voor je opgeschreven,
vol kennis en goede raad?
21Het is om je de waarheid te leren, waarachtige woorden,
om een betrouwbaar antwoord te geven aan wie je heeft gestuurd.
22Beroof een arme niet, hij is al arm genoeg.
Vertrap een verschoppeling niet als hij terechtstaat in de poort.
23Want de HEER verdedigt hun rechten,
wie hen bedreigen, jaagt hij de dood in.
24Ga niet om met een heethoofd,
houd je niet op met een driftkop,
25opdat je niet dezelfde weg gaat als hij
en voor jezelf een valstrik zet.
26Geef niet zomaar een handslag,
sta niet zomaar borg voor een schuld.
27Als je die niet kunt voldoen,
halen ze je bed onder je vandaan.
28Verplaats geen oude grenzen,
je voorouders hebben ze vastgesteld.
29Zie je iemand die bekwaam is?
Hij komt in dienst van de koning,
onaanzienlijken zal hij niet dienen.
#23
1Als je bij een machtig man aan tafel zit,
vergeet dan niet wie je voor je hebt.
2Bedwing je gulzigheid,
ook al houd je van een goede maaltijd.
3Laat je niet verleiden door zijn lekkernijen,
want je wordt erdoor misleid.
4Tob jezelf niet af om rijk te worden,
zet dat plan opzij.
5Zodra je op rijkdom afvliegt,
is die al verdwenen.
Hij krijgt vleugels, plotseling,
en vliegt als een arend weg.
6Ga niet aan tafel bij een gierigaard,
laat je niet verleiden door zijn lekkernijen.
7Hij is door en door berekenend.
Zegt hij: 'Tast toe,' dan meent hij er niets van.
8Wat hij je voorzet, braak je uit,
je vriendelijke woorden zijn aan hem verspild.
9Spreek niet tegen een dwaas,
hij veracht je verstandige woorden.
10Verleg geen oude grenzen,
schend de akkers van wezen niet.
11Want hun beschermer is sterk,
hij zal hun rechten tegen je verdedigen.
12Heb een open oor voor onderricht,
en een open geest voor kennis.
13Onthoud een kind geen onderricht,
van stokslagen gaat het niet dood.
14Sla het met de stok,
en je redt het van het dodenrijk.
15Mijn zoon, als je je verstand gebruikt,
loopt mijn hart over van vreugde.
16Ik word vervuld van blijdschap
als je een bedachtzaam oordeel hebt.
17Wees niet jaloers op zondaars,
heb altijd ontzag voor de HEER.
18Dan heb je een toekomst,
je hoop gaat niet verloren.
19Luister, mijn zoon, en word wijs,
kies de juiste weg.
20Ga niet om met dronkenlappen,
blijf bij gulzigaards vandaan.
21Want wie slempt en brast, wordt arm,
wie altijd zijn roes ligt uit te slapen,
gaat ten slotte in lompen gehuld.
22Luister naar je vader, hij die je verwekt heeft,
veracht je moeder niet wanneer ze oud is.
23Verwerf de waarheid en verkwansel haar niet,
laat je onderrichten, verwerf inzicht en wijsheid.
24De vader van een wijze is vol blijdschap,
wie een rechtvaardige verwekt, is vol vreugde over hem.
25Mogen je vader en je moeder zich verblijden,
zij die je gebaard heeft zich verheugen.
26Mijn zoon, geef me je vertrouwen,
vind vreugde in de weg die ik je wijs.
27Want een hoer is een valkuil,
een lichtzinnige vrouw een nauwe put.
28Ze legt hinderlagen als een rover,
door haar neemt ontrouw toe.
29Wie roept altijd ach en wee,
wie maakt altijd ruzie?
Wie heeft altijd wat te klagen,
wie raakt altijd nodeloos gewond?
Wie heeft altijd troebele ogen?
30Een dronkaard, die tot in de vroege morgen drinkt,
die blijft proeven van de wijn.
31Laat je niet verleiden door de glans van wijn,
wanneer hij fonkelt in de beker.
Hij glijdt zo makkelijk over de tong,
32maar later bijt hij als een slang,
spuit hij gif als een adder.
33Dan zie je vreemde dingen
en begin je wartaal uit te slaan.
34Je voelt je heen en weer geslingerd door de golven,
alsof je vastzit boven in het want.
35'Ik ben geslagen, maar heb niets gevoeld,
ik ben afgerost, maar heb niets gemerkt.
Laat ik maar eens opstaan,
eerst een beker wijn.'
#24
1Wees niet jaloers op kwaadaardige mensen,
zoek hun gezelschap niet,
2want ze hebben kwaad in de zin
en spreken onheilspellende woorden.
3Door wijsheid wordt een huis gebouwd,
door inzicht houdt het stand,
4door kennis worden de kamers gevuld
met rijke en kostbare pracht.
5Alleen een wijze heeft kracht,
inzicht maakt hem sterker.
6Voer een oorlog met beleid,
je zegeviert dankzij een keur van raadgevers.
7Voor een dwaas is wijsheid onbereikbaar,
als de oudsten in de poort bijeen zijn, weet hij niets te zeggen.
8Wie altijd kwaad in de zin heeft,
wordt een boosdoener genoemd.
9Het wangedrag van een dwaas is zondig,
een spotter wordt door iedereen verafschuwd.
10Ben je moedeloos wanneer je in het nauw zit,
dan schiet je kracht tekort.
11Bevrijd hen die ter dood veroordeeld zijn,
doe alles om hun leven te redden.
12Zeg niet: 'Ik wist het niet,'
want hij die de harten doorgrondt,
het innerlijk doorziet,
weet of je de waarheid spreekt.
Hij vergeldt elk mens naar zijn daden.
13Mijn zoon, eet honing, dat is goed voor je,
zoete honing streelt de tong.
14Zie wijsheid als de honing voor je leven.
Als je wijsheid vindt, heb je een toekomst,
je hoop gaat niet verloren.
15Jij, goddeloze, belaag niet het huis van een rechtvaardige,
verwoest zijn woning niet.
16Een rechtvaardige komt zevenmaal ten val,
maar telkens staat hij op.
Een goddeloze struikelt door zijn slechte daden,
en komt voorgoed ten val.
17Verheug je niet over de val van je vijand,
juich niet als hij ten onder gaat.
18Want de HEER ziet het en keurt het af,
en laat zijn woede op je vijand varen.
19Wind je niet op over kwaadaardige mensen,
wees niet jaloers op goddelozen.
20Want wie kwaad doet, heeft geen toekomst,
het licht van goddelozen wordt gedoofd.
21Mijn zoon, heb ontzag voor de HEER en de koning,
ga niet om met wie zich tegen hen verzetten.
22Ze gaan plotseling ten onder,
en wie weet hoe zwaar de ramp is die hen treft?
=Meer spreuken
23Ook deze spreuken zijn afkomstig van de wijzen.
Een partijdig oordeel in een rechtszaak is verkeerd.
24Wie tegen een schuldige zegt: 'Je bent onschuldig,'
wordt door alle volken verwenst,
wordt door alle naties vervloekt.
25Wie de schuldigen veroordeelt, zal het goed gaan,
hij wordt gezegend met voorspoed.
26Wie een eerlijk antwoord geeft,
is als iemand die een kus op je lippen drukt.
27Doe eerst je werk op het land,
maak eerst je akker gereed,
bouw daarna pas je huis.
28Leg over een ander geen vals getuigenis af,
waarom zou je liegen?
29Zeg niet: 'Wat hij mij heeft aangedaan, doe ik hem aan.
Ik betaal hem met gelijke munt.'
30Ik liep over het veld van een luiaard,
door de wijngaard van een dwaas.
31Alles was overwoekerd door onkruid,
zijn hele terrein was met distels bedekt,
de muur lag in puin.
32Ik zag het, en nam het ter harte,
ik nam het in mij op, en trok er lering uit.
33Nog even dan? Nog even slapen, nog een beetje rusten,
een ogenblik nog blijven liggen?
34Armoede overvalt je als een struikrover,
als een bandiet slaat gebrek je neer.
=Andere spreuken van Salomo
#25
1Hier volgen andere spreuken van Salomo, die de dienaren van koning Hizkia van Juda hebben gekopieerd.
2Eer aan God, omdat hij dingen verbergt,
eer aan de koning, omdat hij dingen onderzoekt.
3Zo peilloos hoog als de hemel, zo peilloos diep als de aarde,
zo peilloos is het hart van een koning.
4Als het zilver van onzuiverheden is ontdaan,
maakt de edelsmid een prachtige vaas.
5Als de koning zich ontdoet van goddelozen,
schraagt gerechtigheid zijn troon.
6Gedraag je niet aanmatigend in aanwezigheid van de koning,
ga niet op de plaats van een voornaam persoon staan.
7Het is beter dat de koning je naar voren roept
dan dat hij je plaats laat maken voor een edelman.
Als je denkt dat iemand iets misdaan heeft,
8sleep hem dan niet overijld voor het gerecht.
Wat zou je moeten doen
als hij je te schande maakt?
9Als je een rechtsgeding met iemand hebt,
onthul dan geen geheimen van een ander.
10Als hij dat te weten komt, word je zelf het slachtoffer:
hij maakt je te schande.
11Het juiste woord op de juiste tijd
is als een gouden appel op een zilveren schaal.
12Een wijze vermaning voor een luisterend oor
is als een gouden ring, een sieraad van het zuiverste goud.
13Een betrouwbare bode is voor zijn opdrachtgever
als een koele dronk tijdens de oogst: hij beurt hem op.
14Wie prat gaat op een geschenk zonder waarde,
is als wind en wolken zonder regen.
15Een heerser laat zich overtuigen door geduld,
kalme woorden breken krachtige tegenstand.
16Als je honing hebt gevonden, eet dan niet meer dan goed voor je is,
spaar je maag, anders braak je het uit.
17Bezoek een vriend alleen zo nu en dan,
anders word je hem te veel en gaat hij je haten.
18Wie een vals getuigenis tegen een ander aflegt,
is als een bijl, een zwaard, een scherpe pijl.
19Vertrouwen op een onbetrouwbaar mens in tijden van nood
is als eten met een rottend gebit, lopen met een verzwikte enkel.
20Als je zingt voor iemand die bedroefd is,
is het of je je ontkleedt op een koude dag,
of azijn op loog giet.
21Als je vijand honger heeft, geef hem dan te eten,
als hij dorst heeft, geef hem dan te drinken.
22Dan stapel je gloeiende kolen op zijn hoofd,
en de HEER zal je belonen.
23Zoals de noordenwind een striemende regen brengt,
zo brengt geroddel woedende blikken.
24Je kunt beter in een hoekje op het dak wonen
dan in één huis met een vrouw die ruzie zoekt.
25Een goed bericht uit een ver land
is als koel water voor een dorstige keel.
26Een rechtvaardige die een goddeloze niet weerstaat,
is als een troebele bron, een vergiftigde put.
27Overmatig honing eten is niet goed,
overmatig eer zoeken al evenmin.
28Iemand zonder zelfbeheersing
is als een stad waarvan de muur is geslecht.
#26
1Zoals sneeuw niet bij de zomer past,
en regen niet bij de oogst,
zo past eer niet bij een dwaas.
2Zoals een vogel wegvliegt, zoals een zwaluw wegwiekt,
zo vervliegt een ongegronde vloek.
3Een zweep voor het paard, een teugel voor de ezel,
een stok voor de rug van een dwaas.
4Antwoord een dwaas niet met dwaasheid,
word niet als hij.
5Antwoord hem naar zijn dwaasheid,
hij moet niet denken dat hij wijs is.
6Wie een dwaas een boodschap laat bezorgen,
brengt zichzelf veel schade toe,
hij is als iemand die zijn eigen voeten afhakt.
7Een spreuk in de mond van een dwaas
is even slap als de benen van een lamme.
8Wie eer geeft aan een dwaas
is als iemand die de slinger om de steen knoopt.
9Een spreuk in de mond van een dwaas
prikt even weinig als een doorn in de hand van een dronkaard.
10Wie een dwaas in dienst neemt, of een onbekende,
is als een boogschutter die blindelings schiet.
11Zoals een hond terugkeert naar zijn eigen braaksel,
zo herkauwt een dwaas zijn dwaasheid.
12Ken je iemand die zichzelf veel wijsheid toedicht?
Voor een dwaas is er meer hoop dan voor hem.
13Een luiaard zegt: 'Er is een leeuw op de weg,
er sluipt een leeuw in de straten.'
14Zoals een deur in zijn scharnieren draait,
zo draait een luiaard zich om in zijn bed.
15Al heeft een luiaard zijn hand in de schaal,
hij vindt het te vermoeiend om hem naar zijn mond te brengen.
16Een luiaard vindt zichzelf veel wijzer
dan zeven mensen met een afgewogen oordeel.
17Wie zich met een woordenstrijd bemoeit die hem niet aangaat,
trekt aan de oren van een hond die rustig voorbijloopt.
18Zoals een dolleman maar in het wilde weg schiet,
met brandende pijlen dood en verderf zaait,
19zo is iemand die zijn vriend bedriegt, en zegt:
'Het was maar voor de grap.'
20Als er geen hout meer is, dooft het vuur,
als de lasteraar verdwijnt, eindigt de ruzie.
21Kolen laten gloeien, hout doet vlammen,
een ruziemaker laat een woordenstrijd ontbranden.
22De woorden van een lasteraar neemt men gulzig in zich op,
ze zijn een lekkernij die de buik verzadigt.
23Zilverglazuur verbergt een aarden pot,
warme woorden een kwaadaardig hart.
24Al verbloemt iemand zijn haat met mooie woorden,
hij is een en al bedrog.
25Al spreekt hij vriendelijk, vertrouw hem niet,
zijn hart is door en door vals.
26Al verhult hij zijn haat met leugens,
zijn kwaadaardigheid komt toch aan het licht.
27Wie een kuil graaft voor een ander, valt er zelf in,
wie een steen op iemand afrolt, komt er zelf onder.
28Wie kwaadspreekt haat zijn slachtoffers,
een vleier wil hun ondergang.
#27
1Juich niet over de dag van morgen,
je weet niet wat hij brengen zal.
2Laat een ander je prijzen, doe het niet zelf,
laat het over aan een vreemde, zie er zelf van af.
3Een steen is zwaar, het zand is een last,
zwaarder dan beide drukt de ergernis over een dwaas.
4Woede is wreed, razernij is als een stortvloed,
maar wie is tegen jaloezie bestand?
5Beter dat je openlijk terechtgewezen wordt
dan dat je uit liefde wordt gespaard.
6Het verwijt van een vriend is oprecht,
de kus van een vijand al te hartelijk.
7Wie genoeg te eten heeft, veracht de zoetste honing,
voor wie honger heeft, is al het bittere zoet.
8Een man die wegvlucht van zijn huis
is als een vogel die zijn nest ontvlucht.
9De geur van balsem en wierook maakt gelukkig,
maar zoeter voor het hart is ware vriendschap.
10Houd een vriend in ere, ook die van je vader,
ga niet naar je broer als je problemen hebt;
een vriend in de buurt is beter dan een broer ver weg.
11Mijn zoon, wees wijs, dan geef je mij vreugde,
en heb ik een weerwoord voor wie mij beschimpt.
12Wie verstandig is, ziet het gevaar en hoedt zich ervoor,
wie onverstandig is, gaat eraan voorbij en wordt gestraft.
13Stond iemand borg voor een lichtzinnig mens,
neem dan gerust zijn mantel,
en verpand die maar aan een lichtzinnige vrouw.
14Wie zijn buurman 's ochtends luid begroet,
wekt de indruk dat hij hem vervloeken wil.
15Als een dak dat altijd lekt wanneer het regent,
zo is een vrouw die steeds weer ruzie zoekt.
16Wie haar in toom probeert te houden,
is als iemand die de wind wil vangen
of olie denkt te grijpen.
17Zoals men ijzer scherpt met ijzer,
zo scherpt een mens zijn medemens.
18Wie een vijgenboom met zorg omringt, zal zijn vruchten eten,
wie zorg heeft voor zijn heer, wordt door hem gerespecteerd.
19Zoals water het gezicht weerspiegelt,
zo weerspiegelt het hart de mens.
20De afgrond van het dodenrijk raakt nooit verzadigd,
en ook de ogen van een mens krijgen nooit genoeg.
21De smeltkroes toetst het zilver, de oven toetst het goud,
de toets voor een mens is zijn faam.
22Al leg je een dwaas in een vijzel
en stamp je hem tussen de graankorrels fijn,
zijn dwaasheid stamp je er niet uit.
23Weet hoe het met je schapen en geiten gaat,
zorg goed voor je kudde.
24Er is niet altijd overvloed,
en ook een kroon gaat niet altijd over op het volgende geslacht.
25Als het eerste gras gemaaid is en het nieuwe opschiet
en je in de bergen hebt gehooid,
26heb je jonge rammen voor je kleding,
koop je met je bokken een stuk grond,
27en voorzien je geiten je van melk in overvloed,
voor jou, je huis en je slavinnen.
#28
1Een goddeloze vlucht, ook al is er niemand die hem achtervolgt,
een rechtvaardige voelt zich zo veilig als een leeuw.
2Als een land in opstand komt, werpen velen zich op als leider,
slechts iemand met kennis en inzicht zorgt voor blijvende rust.
3Wie tot armoede vervallen is en de armen onderdrukt,
is als regen die de oogst wegspoelt.
4Wie de wet niet naleeft, prijst de goddeloze,
wie de wet in acht neemt, vecht tegen de wetteloze.
5Een kwaadaardig mens begrijpt niets van het recht,
wie de HEER zoekt, kan alles begrijpen.
6Beter een arme die onberispelijk leeft
dan een rijkaard die vol leugens zit.
7Een zoon met inzicht houdt zich aan wat hem is geleerd,
wie met brassers omgaat, maakt zijn vader te schande.
8Wie zijn bezit vergroot door woekerrente,
vergroot het voor wie zich bekommert om verschoppelingen.
9Als je geen gehoor geeft aan de wet,
is zelfs je gebed de HEER een gruwel.
10Wie oprechte mensen op het slechte pad brengt,
komt in zijn eigen val terecht;
de oprechten vinden geluk.
11Een rijkaard dicht zichzelf veel wijsheid toe,
een arme met inzicht doorziet hem.
12Als rechtvaardigen regeren, heeft het leven glans,
als goddelozen aan de macht zijn, houdt elk mens zich schuil.
13Wie zijn fouten verbergt, zal geen voorspoed kennen,
wie ze toegeeft en vermijdt, krijgt vergeving.
14Gelukkig is de mens die siddert voor de HEER,
wie eigenzinnig is, valt ten prooi aan het kwaad.
15Een goddeloze die een arm volk onderdrukt
is als een brullende leeuw, een ziedende beer.
16Een heerser zonder inzicht onderdrukt op grote schaal,
wie winstbejag haat, zal lang regeren.
17Een mens die bloed vergoten heeft,
zal het graf in vluchten;
laat niemand hem daarvan weerhouden.
18Wie onberispelijk leeft, zal worden gered,
wie kromme wegen gaat, komt plotseling ten val.
19Wie zijn grond bewerkt, heeft genoeg te eten,
wie lucht najaagt, wordt gevoed met armoede.
20Een eerlijk mens wordt rijkelijk gezegend,
wie snel rijk wil worden, blijft niet ongestraft.
21Partijdig zijn is slecht,
maar men is het al voor een stuk brood.
22Een hebzuchtig mens jaagt rijkdom na,
hij weet niet dat hem gebrek wacht.
23Wie een ander terechtwijst, zal uiteindelijk waardering krijgen,
meer dan iemand die een ander vleit.
24Wie zijn vader en moeder berooft en zegt:
'Daar steekt geen kwaad in,'
is niet beter dan een moordenaar.
25Wie hebzuchtig is, ontketent ruzie,
wie op de HEER vertrouwt, wordt rijk.
26Wie op zijn eigen verstand vertrouwt, is een dwaas,
wie wijsheid als leidraad heeft, ontsnapt aan alle gevaar.
27Wie aan de armen geeft, lijdt nooit gebrek,
wie zijn ogen sluit, wordt door veel vervloekingen getroffen.
28Komen goddelozen aan de macht, dan zoekt ieder mens een schuilplaats,
gaan ze ten onder, dan zullen rechtvaardigen heersen.
#29
1Wie vaak terechtgewezen wordt en toch hardnekkig blijft,
wordt plotseling geveld, zonder kans op redding.
2Als rechtvaardigen heersen, is het volk verheugd,
als een goddeloze aan de macht is, jammert het volk.
3Wie wijsheid liefheeft, geeft zijn vader vreugde,
wie met hoeren omgaat, verkwanselt diens vermogen.
4Een koning die het recht handhaaft, houdt zijn land in stand,
een uitzuiger richt het te gronde.
5Wie een ander vleit,
lokt hem in de val.
6Een boosdoener verstrikt zich in zijn kwade daden,
een rechtvaardige jubelt en juicht.
7Een rechtvaardige erkent de rechten van de armen,
een goddeloze is daar blind voor.
8Protsers brengen onrust in een stad,
wijzen doen woede bedaren.
9Als een wijze en een dwaas voor het gerecht staan,
laat de dwaas met zijn geraaskal en gesneer alles in het honderd lopen.
10Moordenaars haten een mens die onberispelijk leeft,
oprechten respecteren zijn leven.
11Een dwaas geeft uiting aan al zijn gevoelens,
een wijze houdt ze in toom.
12Als een heerser toegeeft aan bedrog,
wordt ieder die hem dient een goddeloze.
13Een arme en een onderdrukker hebben dit gemeen:
de HEER gaf hun beiden het licht in de ogen.
14Een koning die een eerlijk oordeel velt over verschoppelingen,
zal nooit zijn troon zien wankelen.
15De stok en berispingen zorgen voor wijsheid,
een kind dat niet wordt opgevoed, maakt zijn moeder te schande.
16Als goddelozen aan de macht zijn, neemt de misdaad toe,
maar eens zullen de rechtvaardigen getuige zijn van hun val.
17Tuchtig je zoon, en je hebt geen zorgen over hem,
hij zal je vreugde geven.
18Zonder profetie vervalt het volk tot bandeloosheid,
wie de wet in acht neemt, is gelukkig.
19Je brengt een slaaf geen discipline bij met woorden,
hij begrijpt ze wel, maar stoort zich er niet aan.
20Heb je wel eens iemand gezien die altijd met zijn woorden klaarstaat?
Voor een dwaas is er meer hoop dan voor hem.
21Wie zijn slaaf vanaf zijn jeugd verwent,
krijgt uiteindelijk met een rebel te doen.
22Een driftkop maakt snel ruzie,
een heethoofd gaat vaak over de schreef.
23De hoogmoed van een mens brengt hem ten val,
eer is weggelegd voor wie bescheiden is.
24Een heler doet zichzelf veel kwaad,
hij weet dat hij vervloekt wordt, toch geeft hij de dief niet aan.
25Angst voor mensen is een valstrik,
wie op de HEER vertrouwt, wordt beschermd.
26Velen zoeken de gunst van een heerser,
maar alleen bij de HEER vindt een mens zijn recht.
27Een rechtvaardige verfoeit een onrechtvaardige,
een goddeloze wie de rechte weg gaat.
=De uitspraken van Agur
#30
1Hier volgen de woorden van Agur, de zoon van Jake,
dit zijn de uitspraken die hij heeft gedaan.
Ik ben zo moe, mijn God, zo moe, ik kan niet meer.
2Ik ben dommer dan ieder ander,
elk menselijk inzicht ontbreekt mij.
3Ik heb geen wijsheid opgedaan,
van de Heilige weet ik niets.
4Wie is naar de hemel geklommen en weer afgedaald?
Wie heeft de wind met zijn handen gevangen?
Wie heeft het water in zijn mantel gebonden?
Wie heeft de grenzen van de aarde bepaald?
Noem mij zijn naam, en de naam van zijn zoon,
als je die kent.
5Elk woord van God is getoetst,
hij is een schild voor wie bij hem hun toevlucht zoeken.
6Voeg niets aan zijn woorden toe,
anders straft hij je en blijk je een leugenaar.
7Twee dingen vraag ik u,
gun ze me zolang ik leef:
8Houd me ver van leugen en bedrog.
Maak me niet arm, maar ook niet rijk,
voed me slechts met wat ik nodig heb.
9Want als ik rijk zou zijn, zou ik u wellicht verloochenen,
zou ik kunnen zeggen: 'Wie is de HEER?'
En als ik arm zou zijn, zou ik stelen
en de naam van mijn God te schande maken.
=Nog enkele spreuken
10Spreek geen kwaad van een slaaf tegenover zijn meester,
hij zou je vervloeken en je laten boeten.
11Er zijn mensen die hun vader vervloeken
en hun moeder hun zegen onthouden.
12Er zijn mensen die denken zuiver te leven,
maar vol vuiligheid zijn.
13Er zijn mensen met een hooghartige blik,
met van die misprijzende ogen.
14Er zijn mensen met tanden als zwaarden
en kaken als messen,
die de armen op aarde verscheuren,
de verschoppelingen onder de mensen verslinden.
=Getalsspreuken
15Er zijn twee soorten bloedzuigers:
de eerste zegt 'Geef!', de andere 'Geef!'
Drie dingen worden nooit verzadigd,
vier dingen zeggen nooit 'Het is genoeg':
16het dodenrijk, een onvruchtbare schoot,
een uitgedroogd stuk land en het vuur,
dat ook nooit zegt 'Het is genoeg.'
17Wie spottend neerkijkt op zijn vader
en zijn moeder ongehoorzaam is,
hem zullen de raven bij de beek de ogen uitpikken,
de gieren zullen zijn ogen opschrokken.
18Drie dingen zijn te wonderlijk voor mij,
vier dingen kan ik niet bevatten:
19de vlucht van een arend hoog aan de hemel,
het glijden van een slang over de rots,
de vaart van een schip op volle zee,
de weg van een man naar een meisje.
20Ziehier de houding van een overspelige vrouw:
ze doet alsof ze eet en haar mond afveegt,
en ze zegt: 'Ik heb niets verkeerds gedaan.'
21Van drie dingen beeft de aarde,
tegen vier dingen is ze niet bestand:
22een slaaf die koning wordt,
een zot die genoeg te eten heeft,
23een onuitstaanbare vrouw die een man vindt,
een slavin die haar meesteres verdringt.
24Vier dieren zijn de kleinste op aarde,
maar ze zijn buitengewoon wijs:
25de mieren - sterk zijn ze niet,
maar al in de zomer leggen ze een voorraad aan;
26de klipdassen - machtig zijn ze niet,
maar ze maken holen in de rotsen;
27de sprinkhanen - een koning hebben ze niet,
maar ze rukken in slagorde op;
28de hagedissen - je kunt ze met je handen vangen,
maar ze dringen door tot in het paleis van de koning.
29Drie hebben een voorname tred,
vier schrijden statig voort:
30de leeuw - hij is de koning der dieren
en deinst voor niets terug;
31de trotse haan, de bok,
en een koning aan het hoofd van zijn leger.
32Als je zo dwaas bent jezelf op de borst te slaan,
denk dan eerst na en houd je hand voor je mond.
33Want als je melk slaat, komt er boter,
als je iemand op zijn neus slaat, vloeit er bloed,
als je iemand slaat die woedend is, komt er strijd.
=Raadgevingen voor koning Lemuel
#31
1Hier volgt onderricht voor koning Lemuel,
de raad die zijn moeder hem gaf.
2Mijn zoon, die ik gedragen heb,
mijn zoon, voor wie ik geloften heb gedaan,
wat zal ik je zeggen?
3Verspil je krachten niet aan vrouwen,
je woorden niet aan hen die koningen te gronde richten.
4En, Lemuel, een koning mag zich evenmin te buiten gaan aan wijn,
dat past hem niet,
een leider mag niet hunkeren naar drank.
5Hij mag niet drinken en zijn plicht vergeten,
de rechten van verschoppelingen schenden.
6Geef drank aan wie een kommervol bestaan leiden,
geef wijn aan wie diep ongelukkig zijn.
7Laat ze maar drinken en hun armoede vergeten,
moge hun gezwoeg uit hun herinnering verdwijnen.
8Spreek voor hen die weerloos zijn,
bescherm het recht van de vertrapten.
9Spreek, oordeel rechtvaardig,
geef de armen en behoeftigen hun recht.
=Loflied op de sterke vrouw
10Een sterke vrouw, wie zal haar vinden?
Zij is meer waard dan edelstenen.
11Haar man vertrouwt op haar
en zal daar rijkelijk bij winnen.
12Ze brengt hem voorspoed, geen ellende,
alle dagen van haar leven.
13Ze zoekt wol en linnen uit,
en spint en weeft met vreugde.
14Zoals een koopmansschip naar verre streken vaart,
zo haalt zij van verre wat ze nodig heeft.
15Ze staat al op als het nog donker is,
regelt het werk in huis, draagt haar slavinnen taken op.
16Als zij haar zinnen op een akker zet, koopt ze hem,
van wat ze heeft verdiend, plant ze een wijngaard.
17Zij is vol daadkracht,
onvermoeibaar is ze in de weer.
18Handeldrijven gaat haar heel goed af,
's nachts gaat haar lamp niet uit.
19Haar handen zijn voortdurend aan het spinrok,
ze houdt altijd de weefspoel vast.
20Haar handen strekt zij uit naar de behoeftigen,
ze geeft de armen hulp.
21Niemand in haar huis hoeft sneeuw te vrezen,
zij heeft hen allen warm gekleed.
22Ze maakt de mooiste dekens,
ze gaat gekleed in linnen en purperen wol.
23Haar man geniet bekendheid in de stad,
hij vergadert met de oudsten in de poort.
24Zij vervaardigt kleding en gordels,
en levert die aan kooplui.
25Uit haar verschijning spreken kracht en waardigheid,
de dag van morgen ziet ze lachend tegemoet.
26Ze spreekt wijze woorden,
wat ze zegt, zijn liefdevolle lessen.
27Ze waakt over haar huishouding,
nietsdoen is haar onbekend.
28Haar kinderen prijzen haar,
haar man bejubelt haar:
29'Er zijn veel sterke vrouwen,
maar jij overtreft ze allemaal.'
30Charme is bedrieglijk en schoonheid vergaat,
maar een vrouw met ontzag voor de HEER moet worden geprezen.
31Moge zij de vruchten plukken van haar werk,
mogen haar daden worden geprezen in de poorten.
