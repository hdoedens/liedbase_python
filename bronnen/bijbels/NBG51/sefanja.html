<div class="bibletext"> 
 <div id="scroller"> 
  <h3 class="s">Opschrift</h3> 
  <p class="p"><h1>1</h1><span class="verse"><sup id="Zeph.1.1" class="v">1</sup>Het woord des <span class="nd">Heren</span>, dat kwam tot <span class="highlight tooltipkeyword" data-keyword="1033" title="">Sefanja</span>, de zoon van Kusi, de zoon van Gedalja, de zoon van Amarja, de zoon van Hizkia, in de dagen van Josia, de zoon van Amon, de koning van Juda.</span></p> 
  <h3 class="s">Het gericht op de dag des Heren</h3> 
  <p class="p"><span class="indent"></span><span class="verse"><sup id="Zeph.1.2" class="v">2</sup>Volkomen zal Ik alles van de aardbodem wegvagen, luidt het woord des <span class="nd">Heren</span>. </span><span class="verse"><sup id="Zeph.1.3" class="v">3</sup>Ik zal wegvagen mens en dier, Ik zal wegvagen het gevogelte des hemels en de vissen der zee, en de ergernissen met de goddelozen; ja, Ik zal de mensen van de aardbodem uitroeien, luidt het woord des <span class="nd">Heren</span>. </span><span class="verse"><sup id="Zeph.1.4" class="v">4</sup>Ik zal mijn hand uitstrekken tegen Juda en tegen alle inwoners van Jeruzalem, en Ik zal uit deze plaats uitroeien het overblijfsel van <span class="highlight tooltipkeyword" data-keyword="1127" title="">Baäl</span> en de naam der afgodsdienaren met de <span class="highlight tooltipkeyword" data-keyword="989" title="">priesters</span>, </span><span class="verse"><sup id="Zeph.1.5" class="v">5</sup>en hen die op de <span class="highlight tooltipkeyword" data-keyword="1080" title="">daken</span> zich nederbuigen voor het heer des hemels, en die zich nederbuigen en zweren bij de <span class="nd">Here</span> en zweren bij hun <span class="highlight tooltipkeyword" data-keyword="504" title="">Moloch</span>; </span><span class="verse"><sup id="Zeph.1.6" class="v">6</sup>ook hen die van de <span class="nd">Here</span> afvallen, en die de <span class="nd">Here</span> niet zoeken noch naar Hem vragen.</span></p> 
  <p class="p"><span class="indent"></span><span class="verse"><sup id="Zeph.1.7" class="v">7</sup>Zwijg voor het aangezicht van de Here <span class="nd">Here</span>, want nabij is de dag des <span class="nd">Heren</span>; want de <span class="nd">Here</span> heeft een offermaal bereid; Hij heeft zijn genodigden geheiligd. </span><span class="verse"><sup id="Zeph.1.8" class="v">8</sup>Het zal geschieden ten dage van het offermaal des <span class="nd">Heren</span>, dat Ik bezoeking zal doen over de vorsten en over de koningszonen en over allen die uitheemse kleding dragen. </span><span class="verse"><sup id="Zeph.1.9" class="v">9</sup>Ook zal Ik te dien dage bezoeking doen over allen die over de drempel springen, die het huis hunner heren vullen met geweld en bedrog.</span></p> 
  <p class="p"><span class="indent"></span><span class="verse"><sup id="Zeph.1.10" class="v">10</sup>Het zal geschieden te dien dage, luidt het woord des <span class="nd">Heren</span>, dat er een luid geschreeuw zal zijn uit de Vispoort en een gehuil uit de Nieuwe stad en een luid gekraak van de heuvels. </span><span class="verse"><sup id="Zeph.1.11" class="v">11</sup>Huilt, gij inwoners van de <span class="highlight tooltipkeyword" data-keyword="1000,1148" title="">Vijzel</span>, want al het kramersvolk gaat te gronde en alle geldwegers worden uitgeroeid.</span></p> 
  <p class="p"><span class="indent"></span><span class="verse"><sup id="Zeph.1.12" class="v">12</sup>Het zal te dien tijde geschieden, dat Ik Jeruzalem met <span class="highlight tooltipkeyword" data-keyword="1098,1839" title="">lampen</span> zal doorzoeken; Ik zal bezoeking doen over de mannen die dik geworden zijn op hun droesem, en die bij zichzelf denken: De <span class="nd">Here</span> doet geen goed en Hij doet geen kwaad. </span><span class="verse"><sup id="Zeph.1.13" class="v">13</sup>Hun rijkdommen zullen zijn ter plundering en hun <span class="highlight tooltipkeyword" data-keyword="1173,1087" title="">huizen</span> ter verwoesting. Al bouwen zij <span class="highlight tooltipkeyword" data-keyword="1173,1087" title="">huizen</span>, zij zullen ze niet bewonen; al planten zij wijngaarden, zij zullen de <span class="highlight tooltipkeyword" data-keyword="1101" title="">wijn</span> daarvan niet drinken.</span></p> 
  <p class="p"><span class="indent"></span><span class="verse"><sup id="Zeph.1.14" class="v">14</sup>Nabij is de grote dag des <span class="nd">Heren</span>, nabij en hij nadert haastig. Hoort, de dag des <span class="nd">Heren</span>; bitter schreeuwt dan de held. </span><span class="verse"><sup id="Zeph.1.15" class="v">15</sup>Die dag is een dag van verbolgenheid, een dag van benauwdheid en van angst, een dag van vernieling en van vernietiging, een dag van duisternis en van donkerheid, een dag van wolken en van dikke duisternis, </span><span class="verse"><sup id="Zeph.1.16" class="v">16</sup>een dag van bazuingeschal en van krijgsgeschreeuw tegen de versterkte steden en tegen de hoge hoektorens. </span><span class="verse"><sup id="Zeph.1.17" class="v">17</sup>Dan zal Ik de mensen benauwen, zodat zij gaan als blinden, want zij hebben tegen de <span class="nd">Here</span> gezondigd, en hun bloed zal worden uitgestort als stof en hun ingewand als drek. </span><span class="verse"><sup id="Zeph.1.18" class="v">18</sup>Noch hun zilver, noch hun goud zal hen kunnen redden op de dag van de verbolgenheid des <span class="nd">Heren</span>. Door het vuur van zijn naijver zal de ganse aarde verteerd worden, want vernietiging, ja, een verschrikkelijk einde zal Hij alle inwoners der aarde bereiden.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Verootmoedigt u voordat het gericht komt</h3> 
  <p class="p"><h1>2</h1><span class="verse"><sup id="Zeph.2.1" class="v">1</sup>Komt tot uzelf, ja, komt tot inkeer, gij schaamteloos volk, </span><span class="verse"><sup id="Zeph.2.2" class="v">2</sup>voordat het besluit tot uitvoering komt - als kaf gaat een dag voorbij - voordat over u komt de brandende toorn des <span class="nd">Heren</span>, voordat over u komt de dag van de toorn des <span class="nd">Heren</span>. </span><span class="verse"><sup id="Zeph.2.3" class="v">3</sup>Zoekt de <span class="nd">Here</span>, alle ootmoedigen des lands, gij die zijn verordening volbrengt; zoekt <span class="highlight tooltipkeyword" data-keyword="1631,1629,1621" title="">gerechtigheid</span>, zoekt ootmoed; misschien zult gij geborgen worden op de dag van de toorn des <span class="nd">Heren</span>.</span></p> 
  <p class="p"><span class="indent"></span><span class="verse"><sup id="Zeph.2.4" class="v">4</sup>Want Gaza zal verlaten zijn, en Askelon tot een woestenij worden, Asdod zal men op de middag verdrijven, en Ekron zal ontworteld worden. </span><span class="verse"><sup id="Zeph.2.5" class="v">5</sup>Wee u, bewoners der zeekust, volk der Keretieten! Het woord des <span class="nd">Heren</span> is tegen u, Kanaän, land der <span class="highlight tooltipkeyword" data-keyword="1764" title="">Filistijnen</span>, en Ik zal u te gronde richten, zodat er geen inwoner meer zal zijn. </span><span class="verse"><sup id="Zeph.2.6" class="v">6</sup>De zeekust zal worden tot weideplaatsen, tot putten der <span class="highlight tooltipkeyword" data-keyword="1115,92" title="">herders</span> en tot <span class="highlight tooltipkeyword" data-keyword="1016" title="">kooien</span> voor schapen. </span><span class="verse"><sup id="Zeph.2.7" class="v">7</sup>De kust zal ten deel vallen aan het overblijfsel van het <span class="highlight tooltipkeyword" data-keyword="1087,1173" title="">huis</span> van Juda; daarop zullen zij weiden; in de <span class="highlight tooltipkeyword" data-keyword="1173,1087" title="">huizen</span> van Askelon zullen zij zich des avonds legeren, want de <span class="nd">Here</span>, hun God, zal acht op hen slaan en een keer in hun lot brengen. </span><span class="verse"><sup id="Zeph.2.8" class="v">8</sup>Ik heb gehoord het gesmaad van Moab en het gehoon der Ammonieten, waarmede zij mijn volk smaadden en zich verhieven tegen hun gebied. </span><span class="verse"><sup id="Zeph.2.9" class="v">9</sup>Daarom, zo waar Ik leef, luidt het woord van de <span class="nd">Here</span> der heerscharen, de God van Israël, voorwaar, Moab zal aan Sodom gelijk worden, en de Ammonieten aan Gomorra, een veld van distelen en een zoutgroeve en een woestenij tot in eeuwigheid. Het overblijfsel van mijn volk zal hen plunderen en de rest van mijn natie hen erfelijk bezitten. </span><span class="verse"><sup id="Zeph.2.10" class="v">10</sup>Dit zal hun wedervaren voor hun overmoed, want zij hebben gesmaad en zich verheven tegen het volk van de <span class="nd">Here</span> der heerscharen. </span><span class="verse"><sup id="Zeph.2.11" class="v">11</sup>Geducht zal de <span class="nd">Here</span> tegen hen wezen, want Hij zal alle <span class="highlight tooltipkeyword" data-keyword="521" title="">goden</span> der aarde doen wegteren, en voor Hem zullen zich neerbuigen, ieder uit zijn plaats, alle kustlanden der volken.</span></p> 
  <p class="p"><span class="indent"></span><span class="verse"><sup id="Zeph.2.12" class="v">12</sup>Ook gij, Ethiopiërs, zult met mijn <span class="highlight tooltipkeyword" data-keyword="985,31" title="">zwaard</span> doorstoken worden. </span><span class="verse"><sup id="Zeph.2.13" class="v">13</sup>En Hij zal zijn hand tegen het Noorden uitstrekken, Hij zal Assur te gronde richten en Nineve tot een wildernis maken, dor als een woestijn. </span><span class="verse"><sup id="Zeph.2.14" class="v">14</sup>Kudden zullen zich daar legeren, alle gedierte, dat in troepen leeft; zowel pelikaan als roerdomp zullen overnachten op zijn kapitelen; hoort, hoe het giert door het venster; verwoesting is op de drempel, want men heeft het cederwerk vernield. </span><span class="verse"><sup id="Zeph.2.15" class="v">15</sup>Dit is de uitgelaten stad, die zo onbezorgd woonde, die bij zichzelf zeide: Ik ben het en niemand anders. Hoe is zij tot een woestenij geworden, een rustplaats voor het wild gedierte! Ieder die haar voorbijgaat, zal fluiten, met de hand schudden.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Jeruzalem onbekeerlijkheid verweten</h3> 
  <p class="p"><h1>3</h1><span class="verse"><sup id="Zeph.3.1" class="v">1</sup>Wee u, weerspannige, bezoedelde, verdrukkende stad! </span><span class="verse"><sup id="Zeph.3.2" class="v">2</sup>Zij hoort naar geen roepstem, zij neemt geen tuchtiging aan; op de <span class="nd">Here</span> vertrouwt zij niet, tot haar God nadert zij niet. </span><span class="verse"><sup id="Zeph.3.3" class="v">3</sup>Haar vorsten in haar midden zijn brullende leeuwen; haar rechters zijn avondwolven, zij laten niets over tot de morgen. </span><span class="verse"><sup id="Zeph.3.4" class="v">4</sup>Haar <span class="highlight tooltipkeyword" data-keyword="1031" title="">profeten</span> zijn woordenkramers, mannen die trouweloos handelen; haar <span class="highlight tooltipkeyword" data-keyword="989" title="">priesters</span> ontwijden het <span class="highlight tooltipkeyword" data-keyword="1038" title="">heilige</span>, zij doen de wet geweld aan.</span></p> 
  <p class="p"><span class="indent"></span><span class="verse"><sup id="Zeph.3.5" class="v">5</sup>De <span class="nd">Here</span> is <span class="highlight tooltipkeyword" data-keyword="1630,1629,1621" title="">rechtvaardig</span> in haar midden; Hij doet geen <span class="highlight tooltipkeyword" data-keyword="1711,1710" title="">onrecht</span>; elke morgen geeft Hij zijn recht; als het licht wordt, blijft het niet uit. Doch de verkeerde weet van geen schaamte. </span><span class="verse"><sup id="Zeph.3.6" class="v">6</sup>Ik heb volken uitgeroeid; vernield zijn hun hoektorens; Ik heb hun straten verwoest, zodat niemand er meer door gaat; hun steden liggen in puin, zonder mensen, zonder inwoners.</span></p> 
  <p class="p"><span class="indent"></span><span class="verse"><sup id="Zeph.3.7" class="v">7</sup>Ik zeide: Vrees Mij toch, neem tuchtiging aan; dan zal haar woning niet uitgeroeid worden volgens alles waarmee Ik over haar bezoeking zal doen. Evenwel, zij waren er vroeg bij om al hun boze daden te bedrijven. </span><span class="verse"><sup id="Zeph.3.8" class="v">8</sup>Daarom, wacht op Mij, luidt het woord des <span class="nd">Heren</span>, ten dage dat Ik zal opstaan tot de buit; want mijn vonnis is, volken te vergaderen, koninkrijken te verzamelen, over hen mijn gramschap uit te gieten, heel mijn brandende toorn, want door het vuur van mijn naijver zal de ganse aarde verteerd worden.</span></p> 
  <h3 class="s">Heilsbelofte</h3> 
  <p class="p"><span class="indent"></span><span class="verse"><sup id="Zeph.3.9" class="v">9</sup>Maar dan zal Ik de volken andere, reine lippen geven, opdat zij allen de naam des <span class="nd">Heren</span> aanroepen; opdat zij Hem dienen met eenparige schouder. </span><span class="verse"><sup id="Zeph.3.10" class="v">10</sup>Van gene zijde der rivieren van Ethiopië zullen mijn aanbidders, mijn verstrooiden, mijn <span class="highlight tooltipkeyword" data-keyword="575" title="">offer</span> brengen. </span><span class="verse"><sup id="Zeph.3.11" class="v">11</sup>Te dien dage zult gij u niet behoeven te schamen over al de daden waarmede gij tegen Mij hebt overtreden, want dan zal Ik uit uw midden uw hoogmoedig juichenden verwijderen. En voortaan zult gij niet meer overmoedig zijn op mijn <span class="highlight tooltipkeyword" data-keyword="1038" title="">heilige</span> berg.</span></p> 
  <p class="p"><span class="indent"></span><span class="verse"><sup id="Zeph.3.12" class="v">12</sup>En Ik zal in uw midden overlaten een ellendig en gering volk, en wie schuilen bij de naam des <span class="nd">Heren</span>. </span><span class="verse"><sup id="Zeph.3.13" class="v">13</sup>Het overblijfsel van Israël zal geen <span class="highlight tooltipkeyword" data-keyword="1711,1710" title="">onrecht</span> doen noch leugen spreken, en in hun mond zal geen bedrieglijke tong gevonden worden, want zij zullen weiden en nederliggen, zonder dat iemand hen verschrikt.</span></p> 
  <p class="p"><span class="indent"></span><span class="verse"><sup id="Zeph.3.14" class="v">14</sup>Jubel, dochter van Sion; juich, Israël; verheug u en wees vrolijk van ganser harte, dochter van Jeruzalem! </span><span class="verse"><sup id="Zeph.3.15" class="v">15</sup>De <span class="nd">Here</span> heeft uw gerichten weggenomen, Hij heeft uw vijand weggevaagd. De Koning Israëls, de <span class="nd">Here</span>, is in uw midden; gij zult geen kwaad meer vrezen. </span><span class="verse"><sup id="Zeph.3.16" class="v">16</sup>Te dien dage zal tot Jeruzalem gezegd worden: Vrees niet, Sion, laten uw handen niet slap worden. </span><span class="verse"><sup id="Zeph.3.17" class="v">17</sup>De <span class="nd">Here</span>, uw God, is in uw midden, een held, die verlost. Hij zal Zich over u met vreugde verblijden; Hij zal zwijgen in zijn <span class="highlight tooltipkeyword" data-keyword="1054,1056" title="">liefde</span>; Hij zal over u juichen met gejubel.</span></p> 
  <p class="p"><span class="indent"></span><span class="verse"><sup id="Zeph.3.18" class="v">18</sup>Wie bedroefd zijn, ver van de feestvergadering, zal Ik samenbrengen; zij behoren toch bij u. Als een last drukt de smaad op hen. </span><span class="verse"><sup id="Zeph.3.19" class="v">19</sup>Zie, Ik zal te dien tijde afrekenen met al uw verdrukkers, maar Ik zal het hinkende verlossen en het verstrooide zal Ik verzamelen; Ik zal tot een lof en tot een naam stellen hen, wier schande was over de gehele aarde. </span><span class="verse"><sup id="Zeph.3.20" class="v">20</sup>Te dien tijde zal Ik u doen komen, namelijk ten tijde dat Ik u verzamelen zal. Want Ik zal u stellen tot een naam en tot een lof onder alle volken der aarde, wanneer Ik voor uw ogen een keer zal gebracht hebben in uw lot, zegt de <span class="nd">Here</span>.</span></p> 
  <br> 
   
 </div> 
</div>