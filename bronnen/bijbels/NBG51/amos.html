<div class="bibletext"> 
 <div id="scroller"> 
  <h3 class="s">Opschrift</h3> 
  <p class="p"><h1>1</h1><span class="verse"><sup id="Amos.1.1" class="v">1</sup>De woorden, die <span class="highlight tooltipkeyword" data-keyword="1033,1031" title="">Amos</span>, een van de schapenfokkers uit Tekoa, geschouwd heeft over Israël in de dagen van Uzzia, koning van Juda, en in de dagen van Jerobeam, zoon van Joas, koning van Israël, twee jaar vóór de aardbeving.</span></p> 
  <h3 class="s">Aankondiging van het gericht over Israëls naburen en over Israël zelf</h3> 
  <p class="p"><span class="indent"></span><span class="verse"><sup id="Amos.1.2" class="v">2</sup>Hij zeide: De <span class="nd">Here</span> brult uit Sion en uit Jeruzalem verheft Hij zijn stem, zodat de weiden der <span class="highlight tooltipkeyword" data-keyword="1115,92" title="">herders</span> treuren en de top van de Karmel verdort.</span></p> 
  <p class="p"><span class="indent"></span><span class="verse"><sup id="Amos.1.3" class="v">3</sup>Zo zegt de <span class="nd">Here</span>: Om drie <span class="highlight tooltipkeyword" data-keyword="1710" title="">overtredingen</span> van Damascus, ja om vier, zal Ik het niet herroepen. Omdat zij <span class="highlight tooltipkeyword" data-keyword="1295" title="">Gilead</span> met ijzeren dorssleden <span class="highlight tooltipkeyword" data-keyword="1015,1123" title="">gedorst</span> hebben, </span><span class="verse"><sup id="Amos.1.4" class="v">4</sup>zal Ik vuur werpen in Hazaëls huis, zodat het Benhadads burchten verteert, </span><span class="verse"><sup id="Amos.1.5" class="v">5</sup>en zal Ik de grendel van Damascus verbreken, en de inwoners uitroeien uit Bikat-Awen, en de scepterdrager uit Bet-Eden, en Arams bevolking zal in <span class="highlight tooltipkeyword" data-keyword="1219" title="">ballingschap</span> gaan naar Kir, - zegt de <span class="nd">Here</span>.</span></p> 
  <p class="p"><span class="indent"></span><span class="verse"><sup id="Amos.1.6" class="v">6</sup>Zo zegt de <span class="nd">Here</span>: Om drie <span class="highlight tooltipkeyword" data-keyword="1710" title="">overtredingen</span> van Gaza, ja om vier, zal Ik het niet herroepen. Omdat zij een gehele bevolking hebben weggevoerd om die aan <span class="highlight tooltipkeyword" data-keyword="1306" title="">Edom</span> uit te leveren, </span><span class="verse"><sup id="Amos.1.7" class="v">7</sup>zal Ik vuur werpen binnen de <span class="highlight tooltipkeyword" data-keyword="35,1088" title="">muur</span> van Gaza, zodat het zijn burchten verteert, </span><span class="verse"><sup id="Amos.1.8" class="v">8</sup>en zal Ik de inwoners uit Asdod uitroeien en de scepterdrager uit Askelon, en zal Ik mijn hand keren tegen Ekron, zodat de rest der <span class="highlight tooltipkeyword" data-keyword="1764" title="">Filistijnen</span> te gronde gaat, - zegt de Here <span class="nd">Here</span>.</span></p> 
  <p class="p"><span class="indent"></span><span class="verse"><sup id="Amos.1.9" class="v">9</sup>Zo zegt de <span class="nd">Here</span>: Om drie <span class="highlight tooltipkeyword" data-keyword="1710" title="">overtredingen</span> van Tyrus, ja om vier, zal Ik het niet herroepen. Omdat zij een gehele bevolking aan <span class="highlight tooltipkeyword" data-keyword="1306" title="">Edom</span> hebben uitgeleverd en aan geen broederbond hebben gedacht, </span><span class="verse"><sup id="Amos.1.10" class="v">10</sup>zal Ik vuur werpen binnen de <span class="highlight tooltipkeyword" data-keyword="35,1088" title="">muur</span> van Tyrus, zodat het zijn burchten verteert.</span></p> 
  <p class="p"><span class="indent"></span><span class="verse"><sup id="Amos.1.11" class="v">11</sup>Zo zegt de <span class="nd">Here</span>: Om drie <span class="highlight tooltipkeyword" data-keyword="1710" title="">overtredingen</span> van <span class="highlight tooltipkeyword" data-keyword="1306" title="">Edom</span>, ja om vier, zal Ik het niet herroepen. Omdat hij zijn broeder met het <span class="highlight tooltipkeyword" data-keyword="985,31" title="">zwaard</span> heeft vervolgd en zijn medelijden heeft verstikt, zodat zijn toorn eeuwig verscheurt en hij zijn gramschap immer blijft koesteren, </span><span class="verse"><sup id="Amos.1.12" class="v">12</sup>zal Ik vuur werpen in Teman, zodat het Bosra's burchten verteert.</span></p> 
  <p class="p"><span class="indent"></span><span class="verse"><sup id="Amos.1.13" class="v">13</sup>Zo zegt de <span class="nd">Here</span>: Om drie <span class="highlight tooltipkeyword" data-keyword="1710" title="">overtredingen</span> der Ammonieten, ja om vier, zal Ik het niet herroepen. Omdat zij de zwangere vrouwen van <span class="highlight tooltipkeyword" data-keyword="1295" title="">Gilead</span> hebben opengereten, ten einde hun eigen gebied uit te breiden, </span><span class="verse"><sup id="Amos.1.14" class="v">14</sup>zal Ik een vuur ontsteken binnen de <span class="highlight tooltipkeyword" data-keyword="35,1088" title="">muur</span> van Rabba, zodat het zijn burchten verteert, onder krijgsgeschreeuw ten dage van de strijd, bij stormgehuil ten dage van de orkaan, </span><span class="verse"><sup id="Amos.1.15" class="v">15</sup>en hun koning zal in <span class="highlight tooltipkeyword" data-keyword="1219" title="">ballingschap</span> gaan, hij samen met zijn vorsten, - zegt de <span class="nd">Here</span>.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <p class="p"><h1>2</h1><span class="verse"><sup id="Amos.2.1" class="v">1</sup>Zo zegt de <span class="nd">Here</span>: Om drie <span class="highlight tooltipkeyword" data-keyword="1710" title="">overtredingen</span> van Moab, ja om vier, zal Ik het niet herroepen. Omdat hij het gebeente van Edoms koning tot kalk verbrand heeft, </span><span class="verse"><sup id="Amos.2.2" class="v">2</sup>zal Ik vuur werpen in Moab, zodat het Keriots burchten verteert, en omkomen zal Moab in het slaggewoel, onder krijgsgeschreeuw, bij trompetgeschal, </span><span class="verse"><sup id="Amos.2.3" class="v">3</sup>en Ik zal uit zijn midden de heerser uitroeien en al zijn vorsten met hem doden, - zegt de <span class="nd">Here</span>.</span></p> 
  <p class="p"><span class="indent"></span><span class="verse"><sup id="Amos.2.4" class="v">4</sup>Zo zegt de <span class="nd">Here</span>: Om drie <span class="highlight tooltipkeyword" data-keyword="1710" title="">overtredingen</span> van Juda, ja om vier, zal Ik het niet herroepen. Omdat zij de wet des <span class="nd">Heren</span> verworpen en zijn inzettingen niet onderhouden hebben, maar hun leugengoden, die hun vaderen reeds achternaliepen, hen hebben verleid, </span><span class="verse"><sup id="Amos.2.5" class="v">5</sup>zal Ik vuur werpen in Juda, zodat het Jeruzalems burchten verteert.</span></p> 
  <p class="p"><span class="indent"></span><span class="verse"><sup id="Amos.2.6" class="v">6</sup>Zo zegt de <span class="nd">Here</span>: Om drie <span class="highlight tooltipkeyword" data-keyword="1710" title="">overtredingen</span> van Israël, ja om vier, zal Ik het niet herroepen. Omdat zij de rechtvaardige voor geld verkopen en de arme om een paar schoenen - </span><span class="verse"><sup id="Amos.2.7" class="v">7</sup>zij die ernaar snakken, dat stof van de aarde zij op het hoofd der geringen, en die de weg der weerlozen ombuigen; en een man en zijn vader gaan naar hetzelfde meisje, om mijn <span class="highlight tooltipkeyword" data-keyword="1038" title="">heilige</span> naam te ontwijden; </span><span class="verse"><sup id="Amos.2.8" class="v">8</sup>op verpande klederen strekken zij zich uit naast elk <span class="highlight tooltipkeyword" data-keyword="1818" title="">altaar</span>, en de <span class="highlight tooltipkeyword" data-keyword="1101" title="">wijn</span> der beboeten drinken zij in hun godshuizen; </span><span class="verse"><sup id="Amos.2.9" class="v">9</sup>en Ik had nog wel de Amoriet verdelgd voor hun aangezicht, al was hij dan hoog als de ceders en sterk als de eiken; ja Ik roeide zijn vrucht uit van boven en zijn wortels beneden; </span><span class="verse"><sup id="Amos.2.10" class="v">10</sup>en Ik had u nog wel uit het land Egypte gevoerd en u veertig jaren in de woestijn geleid, opdat gij het land der Amorieten in bezit zoudt nemen; </span><span class="verse"><sup id="Amos.2.11" class="v">11</sup>en uit uw zonen verwekte Ik er tot <span class="highlight tooltipkeyword" data-keyword="1031" title="">profeten</span> en uit uw jongelingen tot nazireeërs. Is dat soms niet zo, gij Israëlieten? luidt het woord des <span class="nd">Heren</span>. </span><span class="verse"><sup id="Amos.2.12" class="v">12</sup>Maar gij gaaft de nazireeërs <span class="highlight tooltipkeyword" data-keyword="1101" title="">wijn</span> te drinken, en geboodt de <span class="highlight tooltipkeyword" data-keyword="1031" title="">profeten</span>: Gij moogt niet profeteren! </span><span class="verse"><sup id="Amos.2.13" class="v">13</sup>Zie, Ik maak, dat het onder u zal kraken, gelijk een wagen kraakt, van garven overvol. </span><span class="verse"><sup id="Amos.2.14" class="v">14</sup>Dan zal aan de snelle de vlucht afgesneden zijn, de sterke zal zijn kracht niet kunnen ontplooien en de krijgsheld zal er het leven niet afbrengen. </span><span class="verse"><sup id="Amos.2.15" class="v">15</sup>Ook de <span class="highlight tooltipkeyword" data-keyword="27,30" title="">boogschutter</span> zal niet standhouden en de snelvoetige zal niet ontkomen en de ruiter zal er het leven niet afbrengen. </span><span class="verse"><sup id="Amos.2.16" class="v">16</sup>Ja, de kloekhartigste onder de helden zal te dien dage naakt wegvluchten, luidt het woord des <span class="nd">Heren</span>.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Het profetische woord</h3> 
  <p class="p"><h1>3</h1><span class="verse"><sup id="Amos.3.1" class="v">1</sup>Hoort dit woord, dat de <span class="nd">Here</span> over u spreekt, gij Israëlieten, over het ganse geslacht dat Ik uit het land Egypte heb gevoerd: </span><span class="verse"><sup id="Amos.3.2" class="v">2</sup>U alleen heb Ik gekend uit alle geslachten van het aardrijk; daarom zal Ik al uw ongerechtigheden aan u bezoeken. </span><span class="verse"><sup id="Amos.3.3" class="v">3</sup>Gaan er twee tezamen, zonder dat zij het eens geworden zijn? </span><span class="verse"><sup id="Amos.3.4" class="v">4</sup>Brult een leeuw in het woud, zonder dat hij prooi heeft? Laat een jonge leeuw zijn gegrom horen uit zijn hol, tenzij hij iets heeft gevangen? </span><span class="verse"><sup id="Amos.3.5" class="v">5</sup>Schiet een vogel neer op het klapnet op de aarde, zonder dat er een lokaas voor hem is? Vliegt het klapnet op van de grond, zonder dat het iets vangt? </span><span class="verse"><sup id="Amos.3.6" class="v">6</sup>Wordt de bazuin in een stad geblazen, zonder dat de inwoners opschrikken? Geschiedt er een ramp in een stad, zonder dat de <span class="nd">Here</span> die bewerkt? </span><span class="verse"><sup id="Amos.3.7" class="v">7</sup>Voorzeker, de Here <span class="nd">Here</span> doet geen ding, of Hij openbaart zijn raad aan zijn knechten, de profeten. </span><span class="verse"><sup id="Amos.3.8" class="v">8</sup>De leeuw heeft gebruld, - wie zou niet vrezen? De Here <span class="nd">Here</span> heeft gesproken, - wie zou niet profeteren?</span></p> 
  <h3 class="s">De straf op Israëls ongerechtigheid</h3> 
  <p class="p"><span class="indent"></span><span class="verse"><sup id="Amos.3.9" class="v">9</sup>Doet het horen op de burchten in Asdod en op de burchten in het land Egypte, en zegt: Verzamelt u op Samaria's bergen en aanschouwt de grote verwarring in zijn midden en de verdrukking die men er vindt. </span><span class="verse"><sup id="Amos.3.10" class="v">10</sup>Ja, zij weten niet van recht doen, luidt het woord des <span class="nd">Heren</span>, zij, die geweld en onderdrukking opstapelen in hun burchten. </span><span class="verse"><sup id="Amos.3.11" class="v">11</sup>Daarom, zo zegt de Here <span class="nd">Here</span>: De vijand! En rondom het land! Uw sterkte haalt hij van u neer; en uw burchten worden leeggeplunderd! </span><span class="verse"><sup id="Amos.3.12" class="v">12</sup>Zo zegt de <span class="nd">Here</span>: Zoals een <span class="highlight tooltipkeyword" data-keyword="1115,92" title="">herder</span> uit de muil van een leeuw twee schenkels redt of een lapje van een oor, zo zullen de Israëlieten gered worden, zij die daar in Samaria zitten in de hoek van het rustbed en op het zachte kleed van de divan.</span></p> 
  <p class="p"><span class="indent"></span><span class="verse"><sup id="Amos.3.13" class="v">13</sup>Hoort, en betuigt aan het huis van <span class="highlight tooltipkeyword" data-keyword="1784" title="">Jakob</span>, luidt het woord van de Here <span class="nd">Here</span>, de God der heerscharen: </span><span class="verse"><sup id="Amos.3.14" class="v">14</sup>Voorwaar, ten dage dat Ik Israëls <span class="highlight tooltipkeyword" data-keyword="1710" title="">overtredingen</span> aan hem bezoek, zal Ik ook bezoeking doen aan Betels <span class="highlight tooltipkeyword" data-keyword="1818" title="">altaren</span>, zodat de altaarhoornen afgehouwen worden en ter aarde vallen. </span><span class="verse"><sup id="Amos.3.15" class="v">15</sup>Dan zal Ik het winterhuis tegelijk met het zomerhuis neerslaan en de ivoren <span class="highlight tooltipkeyword" data-keyword="1173,1087" title="">huizen</span> zullen te gronde gaan, ja vele <span class="highlight tooltipkeyword" data-keyword="1173,1087" title="">huizen</span> zullen hun einde vinden, luidt het woord des <span class="nd">Heren</span>.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Tegen de vrouwen van Samaria</h3> 
  <p class="p"><h1>4</h1><span class="verse"><sup id="Amos.4.1" class="v">1</sup>Hoort dit woord, gij <span class="highlight tooltipkeyword" data-keyword="1269" title="">koeien</span> van Basan, die woont op de berg van Samaria, gij, die geringen verdrukt en armen vertrapt, die zegt tot uw heren: Breng aan, dat wij drinken! </span><span class="verse"><sup id="Amos.4.2" class="v">2</sup>De Here <span class="nd">Here</span> heeft gezworen bij zijn heiligheid: Voorwaar, zie, dagen zullen over u komen, dat men u met angels zal optrekken en wie van u overblijven met vishaken. </span><span class="verse"><sup id="Amos.4.3" class="v">3</sup>Door de bressen zult gij uitgaan, elk recht voor zich heen, en gij zult weggesleept worden naar Haharmon, luidt het woord des <span class="nd">Heren</span>.</span></p> 
  <h3 class="s">Israëls eredienst - Afval</h3> 
  <p class="p"><span class="indent"></span><span class="verse"><sup id="Amos.4.4" class="v">4</sup>Komt naar Betel en pleegt afval, naar Gilgal - vermeerdert de afval! Brengt des morgens uw slachtoffers, op de derde dag uw tienden! </span><span class="verse"><sup id="Amos.4.5" class="v">5</sup>Ontsteekt een lofoffer van het gezuurde en roept vrijwillige offers uit; doet het horen! Zo wilt gij het immers gaarne, o Israëlieten, luidt het woord van de Here <span class="nd">Here</span>.</span></p> 
  <p class="p"><span class="indent"></span></p> 
  <h3 class="s">Israëls onbekeerlijkheid</h3> 
  <span class="verse"><sup id="Amos.4.6" class="v">6</sup>Ik echter, Ik heb u gegeven <span class="highlight tooltipkeyword" data-keyword="1690,1694,1699,1698" title="">reinheid</span> van tanden in al uw steden en broodgebrek in al uw woonplaatsen. Toch hebt gij u niet tot Mij bekeerd, luidt het woord des <span class="nd">Heren</span>. </span> 
  <span class="verse"><sup id="Amos.4.7" class="v">7</sup>En Ik, Ik heb u de regen onthouden, toen het nog drie maanden vóór de oogst was; en Ik liet het regenen op de ene stad, maar op de andere stad liet Ik het niet regenen; de ene akker werd beregend, en de andere, waarop geen regen viel, droogde uit. </span> 
  <span class="verse"><sup id="Amos.4.8" class="v">8</sup>En twee, drie steden wankelden naar één stad om water te drinken, maar zij werden niet verzadigd. Toch hebt gij u niet tot Mij bekeerd, luidt het woord des <span class="nd">Heren</span>. </span> 
  <span class="verse"><sup id="Amos.4.9" class="v">9</sup>Ik heb u geslagen met brandkoren en met honigdauw, uw hoven en wijngaarden heb Ik doen verdorren; uw vijgebomen en <span class="highlight tooltipkeyword" data-keyword="1268" title="">olijfbomen</span> vrat de sprinkhaan op. Toch hebt gij u niet tot Mij bekeerd, luidt het woord des <span class="nd">Heren</span>. </span> 
  <span class="verse"><sup id="Amos.4.10" class="v">10</sup>Ik heb onder u de pest gezonden, zoals in Egypte. Ik heb uw jonge manschappen met het <span class="highlight tooltipkeyword" data-keyword="985,31" title="">zwaard</span> gedood bij het buitmaken van uw paarden. En de stank van uw legerplaats deed Ik opstijgen in uw neus. Toch hebt gij u niet tot Mij bekeerd, luidt het woord des <span class="nd">Heren</span>. </span> 
  <span class="verse"><sup id="Amos.4.11" class="v">11</sup>Ik heb onder u een omkering aangericht, gelijk God Sodom en Gomorra omgekeerd heeft, zodat gij gelijk zijt geworden aan een brandhout uit het vuur gerukt. Toch hebt gij u niet tot Mij bekeerd, luidt het woord des <span class="nd">Heren</span>. </span> 
  <span class="verse"><sup id="Amos.4.12" class="v">12</sup>Daarom zal Ik aldus met u doen, o Israël. Omdat Ik dan dit met u doen zal, - bereid u om uw God te ontmoeten, o Israël. </span> 
  <span class="verse"><sup id="Amos.4.13" class="v">13</sup>Want zie, Hij, die de bergen formeert en de wind schept, en de mens te kennen geeft wat zijn overleg is, die de dageraad tot donkerheid maakt, en voortschrijdt over de hoogten der aarde, - <span class="nd">Here</span>, God der heerscharen, is zijn naam.<p></p></span> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Een klaaglied over Israël</h3> 
  <p class="p"><h1>5</h1><span class="verse"><sup id="Amos.5.1" class="v">1</sup>Hoort dit woord, dat Ik over u aanhef, een klaaglied, huis Israëls:</span></p> 
  <p class="q1"><span class="verse"><sup id="Amos.5.2" class="v">2</sup>Gevallen is zij, zij zal niet weer opstaan</span></p> 
  <p class="q1">de jonkvrouw Israëls,</p> 
  <p class="q1">nedergeworpen ligt zij op haar bodem,</p> 
  <p class="q1">niemand richt haar op.</p> 
  <p class="m"><span class="verse"><sup id="Amos.5.3" class="v">3</sup>Want zo zegt de Here <span class="nd">Here</span>: De stad die met duizend uittrekt, zal er honderd overhouden, en die met honderd uittrekt, zal er tien overhouden voor het huis Israëls.</span></p> 
  <h3 class="s">De weg ten leven</h3> 
  <p class="p"><span class="indent"></span><span class="verse"><sup id="Amos.5.4" class="v">4</sup>Want zo zegt de <span class="nd">Here</span> tot het huis Israëls: Zoekt Mij en leeft. </span><span class="verse"><sup id="Amos.5.5" class="v">5</sup>Maar zoekt Betel toch niet, en komt niet naar Gilgal, en trekt niet naar Berseba. Want Gilgal wordt onherroepelijk weggevoerd en Betel gaat teniet. </span><span class="verse"><sup id="Amos.5.6" class="v">6</sup>Zoekt de <span class="nd">Here</span> en leeft, opdat Hij niet vare als een vuur in het huis van <span class="highlight tooltipkeyword" data-keyword="1791" title="">Jozef</span> en het vertere, terwijl er geen blusser zal zijn voor Betel.</span></p> 
  <h3 class="s">Tegen de rechtsverkrachting</h3> 
  <p class="p"><span class="indent"></span><span class="verse"><sup id="Amos.5.7" class="v">7</sup>O, zij die het recht in alsem verkeren, en de <span class="highlight tooltipkeyword" data-keyword="1631,1629,1621" title="">gerechtigheid</span> ter aarde nederwerpen! </span><span class="verse"><sup id="Amos.5.8" class="v">8</sup>Hij, die Pleiaden en Orion heeft gemaakt; Hij, die donkerheid verkeert in ochtend, en die de dag tot nacht verduistert; Hij, die het water der zee heeft opgeroepen en uitgegoten over de oppervlakte der aarde, - <span class="nd">Here</span> is zijn naam! </span><span class="verse"><sup id="Amos.5.9" class="v">9</sup>Hij, die verwoesting doet opflitsen over de sterkte, zodat verwoesting over de vesting komt. </span><span class="verse"><sup id="Amos.5.10" class="v">10</sup>Zij haten in de <span class="highlight tooltipkeyword" data-keyword="36,1088" title="">poort</span> wie opkomt voor het recht, en verafschuwen wie spreekt in oprechtheid. </span><span class="verse"><sup id="Amos.5.11" class="v">11</sup>Daarom, omdat gij de geringe vertrapt en hem geschenken in koren afperst, - ook al hebt gij <span class="highlight tooltipkeyword" data-keyword="1173,1087" title="">huizen</span> van gehouwen steen gebouwd, gij zult er niet in wonen; ook al hebt gij kostelijke wijngaarden geplant, gij zult er de <span class="highlight tooltipkeyword" data-keyword="1101" title="">wijn</span> niet van drinken. </span><span class="verse"><sup id="Amos.5.12" class="v">12</sup>Want Ik weet, dat uw <span class="highlight tooltipkeyword" data-keyword="1710" title="">overtredingen</span> vele zijn, en uw <span class="highlight tooltipkeyword" data-keyword="1711,1710" title="">zonden</span> talrijk, - gij die de rechtvaardige benauwt, die losgeld aanneemt, en die de armen in de <span class="highlight tooltipkeyword" data-keyword="36,1088" title="">poort</span> terzijde dringt. </span><span class="verse"><sup id="Amos.5.13" class="v">13</sup>Daarom zwijgt de verstandige in die tijd, want het is een boze tijd.</span></p> 
  <h3 class="s">Leven en dood</h3> 
  <p class="p"><span class="indent"></span><span class="verse"><sup id="Amos.5.14" class="v">14</sup>Zoekt het goede en niet het kwade, opdat gij leeft en aldus de <span class="nd">Here</span>, de God der heerscharen, met u zij, gelijk gij zegt. </span><span class="verse"><sup id="Amos.5.15" class="v">15</sup>Haat het kwade en hebt het goede lief, en houdt het recht hoog in de <span class="highlight tooltipkeyword" data-keyword="36,1088" title="">poort</span>; misschien zal de <span class="nd">Here</span>, de God der heerscharen, <span class="highlight tooltipkeyword" data-keyword="1791" title="">Jozefs</span> rest <span class="highlight tooltipkeyword" data-keyword="1645" title="">genadig</span> zijn. </span><span class="verse"><sup id="Amos.5.16" class="v">16</sup>Daarom, zo zegt de <span class="nd">Here</span>, de God der heerscharen, de Here: Op alle pleinen rouwklacht, en op alle straten zegt men: Ach, ach! Men roept de landman op tot <span class="highlight tooltipkeyword" data-keyword="1119" title="">rouw</span> en (verlangt) misbaar van hen die klaagzangen kennen. </span><span class="verse"><sup id="Amos.5.17" class="v">17</sup>En in alle wijngaarden zal weeklage zijn, wanneer Ik door uw midden heen ga, - zegt de <span class="nd">Here</span>.</span></p> 
  <h3 class="s">De dag des Heren</h3> 
  <p class="p"><span class="indent"></span><span class="verse"><sup id="Amos.5.18" class="v">18</sup>Wee hun, die verlangen naar de dag des <span class="nd">Heren</span>! Wat toch zal de dag des <span class="nd">Heren</span> voor u zijn? Duisternis is hij, en geen licht! </span><span class="verse"><sup id="Amos.5.19" class="v">19</sup>Zoals wanneer iemand vlucht voor een leeuw, en een beer overvalt hem; en hij komt naar <span class="highlight tooltipkeyword" data-keyword="1173,1087" title="">huis</span> en leunt met zijn hand aan de muur, en hem bijt een slang! </span><span class="verse"><sup id="Amos.5.20" class="v">20</sup>Duisternis zal immers de dag des <span class="nd">Heren</span> zijn en geen licht, ja donker en zonder glans.</span></p> 
  <h3 class="s">Israëls eredienst bij de Here gehaat</h3> 
  <p class="p"><span class="indent"></span><span class="verse"><sup id="Amos.5.21" class="v">21</sup>Ik haat, Ik veracht uw feesten, en kan uw samenkomsten niet luchten. </span><span class="verse"><sup id="Amos.5.22" class="v">22</sup>Ja, als gij Mij brandoffers brengt, en uw spijsoffers, heb Ik daaraan geen welgevallen, en uw <span class="highlight tooltipkeyword" data-keyword="583" title="">vredeoffer</span> van mestkalveren wil Ik niet aanzien. </span><span class="verse"><sup id="Amos.5.23" class="v">23</sup>Doe van Mij weg het getier van uw liederen, het getokkel van uw harpen wil Ik niet horen. </span><span class="verse"><sup id="Amos.5.24" class="v">24</sup>Maar laat het recht als water golven, en <span class="highlight tooltipkeyword" data-keyword="1631,1629,1621" title="">gerechtigheid</span> als een immer vloeiende beek.</span></p> 
  <p class="p"><span class="indent"></span><span class="verse"><sup id="Amos.5.25" class="v">25</sup>Hebt gij Mij slachtoffers en spijsoffers gebracht in de woestijn, veertig jaar, <span class="highlight tooltipkeyword" data-keyword="1173,1087" title="">huis</span> Israëls, </span><span class="verse"><sup id="Amos.5.26" class="v">26</sup>en tevens gedragen Sikkut, uw koning, en Kewan, uw stergod, uw beelden die gij u gemaakt hebt?</span></p> 
  <p class="p"><span class="indent"></span><span class="verse"><sup id="Amos.5.27" class="v">27</sup>Dus zal Ik u in <span class="highlight tooltipkeyword" data-keyword="1219" title="">ballingschap</span> voeren, - voorbij Damascus - zegt de <span class="nd">Here</span>, wiens naam is God der heerscharen.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Valse gerustheid en haar gevolgen</h3> 
  <p class="p"><h1>6</h1><span class="verse"><sup id="Amos.6.1" class="v">1</sup>Wee de zorgelozen op Sion, en die zich veilig voelen op de berg van Samaria, de uitgelezenen van de keur der volken, tot wie het huis Israëls komt!</span></p> 
  <p class="p"><span class="indent"></span><span class="verse"><sup id="Amos.6.2" class="v">2</sup>Trekt over naar Kalne en ziet, en gaat vandaar naar het grote Hamat en daalt af naar Gat der Filistijnen. Zijn zij beter dan deze koninkrijken? Is hun gebied groter dan het uwe?</span></p> 
  <p class="p"><span class="indent"></span><span class="verse"><sup id="Amos.6.3" class="v">3</sup>Gij, die de boze dag ver weg stelt, en de zetel van het geweld nabij brengt, </span><span class="verse"><sup id="Amos.6.4" class="v">4</sup>die nederligt op ivoren <span class="highlight tooltipkeyword" data-keyword="1833" title="">bedden</span>, en omhangt op uw divans, die lammeren uit de kudde opeet en kalveren midden uit de stal, </span><span class="verse"><sup id="Amos.6.5" class="v">5</sup>die joelt bij het geluid van de harp, die gelijk <span class="highlight tooltipkeyword" data-keyword="1718" title="">David</span> muziekinstrumenten voor u uitdenkt, </span><span class="verse"><sup id="Amos.6.6" class="v">6</sup>die uit plengvaten drinkt, vol <span class="highlight tooltipkeyword" data-keyword="1101" title="">wijn</span>, en met de voortreffelijkste olie u <span class="highlight tooltipkeyword" data-keyword="648" title="">zalft</span>, maar om de verbreking van <span class="highlight tooltipkeyword" data-keyword="1791" title="">Jozef</span> u niet bekommert! </span><span class="verse"><sup id="Amos.6.7" class="v">7</sup>Daarom zullen zij nu in <span class="highlight tooltipkeyword" data-keyword="1219" title="">ballingschap</span> gaan aan de spits der ballingen, en uit is het met het getier van wie zo omhangen.</span></p> 
  <p class="p"><span class="indent"></span><span class="verse"><sup id="Amos.6.8" class="v">8</sup>De Here <span class="nd">Here</span> heeft gezworen bij Zichzelf, luidt het woord van de <span class="nd">Here</span>, de God der heerscharen: Ik verafschuw de hoogmoed van <span class="highlight tooltipkeyword" data-keyword="1784" title="">Jakob</span> en haat zijn paleizen; ja prijsgeven zal Ik de stad met al wat erin is. </span><span class="verse"><sup id="Amos.6.9" class="v">9</sup>Ook al zouden dan tien mannen overblijven in een en hetzelfde huis, - zij zullen sterven. </span><span class="verse"><sup id="Amos.6.10" class="v">10</sup>Neemt zijn oom hem op of die hem verbrandt, om het gebeente uit het huis weg te ruimen, dan zal hij zeggen tot wie achter in het huis is: Is daar nog iemand bij u? en als deze zegt: Niemand, dan zal hij zeggen: Stil! Want het is niet om er de naam des <span class="nd">Heren</span> bij te noemen.</span></p> 
  <h3 class="s">Aankondiging van het gericht over alle volksgroepen</h3> 
  <p class="p"><span class="indent"></span><span class="verse"><sup id="Amos.6.11" class="v">11</sup>Want zie, de <span class="nd">Here</span> geeft bevel - dan slaat men het grote huis aan puin en het kleine huis aan splinters.</span></p> 
  <p class="p"><span class="indent"></span><span class="verse"><sup id="Amos.6.12" class="v">12</sup>Rennen soms paarden op een rots, of <span class="highlight tooltipkeyword" data-keyword="65,1156,1014" title="">ploegt</span> men met <span class="highlight tooltipkeyword" data-keyword="1269" title="">runderen</span> de zee, dat gij het recht in venijn verkeert en de vrucht der <span class="highlight tooltipkeyword" data-keyword="1631,1629,1621" title="">gerechtigheid</span> in alsem; </span><span class="verse"><sup id="Amos.6.13" class="v">13</sup>gij, die u verheugt over Lo-Debar, die zegt: Hebben wij niet door onze kracht Karnaïm voor ons veroverd? </span><span class="verse"><sup id="Amos.6.14" class="v">14</sup>Voorwaar, zie, Ik verwek over u, huis Israëls, luidt het woord van de <span class="nd">Here</span>, de God der heerscharen, een volk dat u zal verdrukken van de weg naar Hamat tot de beek der Araba.</span></p> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Eerste visioen: Sprinkhanen</h3> 
  <p class="p"><h1>7</h1><span class="verse"><sup id="Amos.7.1" class="v">1</sup>Aldus deed de Here <span class="nd">Here</span> mij aanschouwen: Zie, Hij was bezig sprinkhanen te vormen, toen het nagras begon op te komen. En zie, het was het nagras na de afmaaiing voor de koning. </span><span class="verse"><sup id="Amos.7.2" class="v">2</sup>En toen zij op het punt stonden het kruid des lands volledig af te vreten, zeide ik: Here <span class="nd">Here</span>, vergeef toch! Hoe zou <span class="highlight tooltipkeyword" data-keyword="1784" title="">Jakob</span> staande kunnen blijven? Hij is immers klein! </span><span class="verse"><sup id="Amos.7.3" class="v">3</sup>Dit berouwde de <span class="nd">Here</span>. Het zal niet geschieden, zeide de <span class="nd">Here</span>.</span></p> 
  <h3 class="s">Tweede <span class="highlight tooltipkeyword" data-keyword="1047,1048" title="">visioen</span>: Een verterend vuur</h3> 
  <p class="p"><span class="indent"></span><span class="verse"><sup id="Amos.7.4" class="v">4</sup>Aldus deed de Here <span class="nd">Here</span> mij aanschouwen: Zie, de Here <span class="nd">Here</span> riep een vuur op om te straffen. Dat verteerde de grote vloed en zou ook het bouwland verteren. </span><span class="verse"><sup id="Amos.7.5" class="v">5</sup>Doch ik zeide: Here <span class="nd">Here</span>, houd toch op! Hoe zou <span class="highlight tooltipkeyword" data-keyword="1784" title="">Jakob</span> staande kunnen blijven? Hij is immers klein! </span><span class="verse"><sup id="Amos.7.6" class="v">6</sup>Dit berouwde de <span class="nd">Here</span>. Ook dit zal niet geschieden, zeide de Here <span class="nd">Here</span>.</span></p> 
  <h3 class="s">Derde <span class="highlight tooltipkeyword" data-keyword="1047,1048" title="">visioen</span>: Het paslood</h3> 
  <p class="p"><span class="indent"></span><span class="verse"><sup id="Amos.7.7" class="v">7</sup>Aldus deed Hij mij aanschouwen: Zie, de Here stond bij een loodrechte muur, met een paslood in zijn hand. </span><span class="verse"><sup id="Amos.7.8" class="v">8</sup>Toen zeide de <span class="nd">Here</span> tot mij: Wat ziet gij, <span class="highlight tooltipkeyword" data-keyword="1033,1031" title="">Amos</span>? En ik zeide: Een paslood. Daarop zeide de Here: Zie, Ik ga het paslood aanleggen in het midden van Israël, mijn volk; Ik zal het voortaan niet meer sparen. </span><span class="verse"><sup id="Amos.7.9" class="v">9</sup><span class="highlight tooltipkeyword" data-keyword="1782" title="">Isaaks</span> hoogten zullen verwoest en Israëls heiligdommen vernield worden, en tegen Jerobeams huis zal Ik optreden met het zwaard.</span></p> 
  <p class="p"><span class="indent"></span></p> 
  <h3 class="s">De verdrijving van <span class="highlight tooltipkeyword" data-keyword="1033,1031" title="">Amos</span></h3> 
  <span class="verse"><sup id="Amos.7.10" class="v">10</sup>Toen zond Amasja, de <span class="highlight tooltipkeyword" data-keyword="588,989" title="">priester</span> van Betel, aan Jerobeam, de koning van Israël, deze boodschap: <span class="highlight tooltipkeyword" data-keyword="1033,1031" title="">Amos</span> smeedt een samenzwering tegen u te midden van het huis Israëls; het land zal al zijn woorden niet kunnen verdragen. </span> 
  <span class="verse"><sup id="Amos.7.11" class="v">11</sup>Want zo heeft <span class="highlight tooltipkeyword" data-keyword="1033,1031" title="">Amos</span> gezegd: Door het <span class="highlight tooltipkeyword" data-keyword="985,31" title="">zwaard</span> zal Jerobeam sterven, en Israël zal voorzeker in ballingschap wegtrekken uit zijn land. </span> 
  <span class="verse"><sup id="Amos.7.12" class="v">12</sup>Vervolgens zeide Amasja tot <span class="highlight tooltipkeyword" data-keyword="1033,1031" title="">Amos</span>: <span class="highlight tooltipkeyword" data-keyword="1031" title="">Ziener</span>! ga heen, vlucht naar het land van Juda; eet daar brood, en profeteer daar. </span> 
  <span class="verse"><sup id="Amos.7.13" class="v">13</sup>Maar in Betel moogt gij voortaan niet meer profeteren, want dit is een koninklijk heiligdom en het is een rijkstempel. </span> 
  <span class="verse"><sup id="Amos.7.14" class="v">14</sup>Doch <span class="highlight tooltipkeyword" data-keyword="1033,1031" title="">Amos</span> gaf Amasja ten antwoord: Ik ben geen <span class="highlight tooltipkeyword" data-keyword="1033,1030,1035,1032" title="">profeet</span> en ik ben geen profetenzoon, maar ik ben veehouder en kweker van moerbeivijgen. </span> 
  <span class="verse"><sup id="Amos.7.15" class="v">15</sup>Doch de <span class="nd">Here</span> nam mij achter de <span class="highlight tooltipkeyword" data-keyword="1227,1269" title="">schapen</span> vandaan, en de <span class="nd">Here</span> zeide tot mij: Ga heen, profeteer tegen mijn volk Israël. </span> 
  <span class="verse"><sup id="Amos.7.16" class="v">16</sup>Nu dan, hoor het woord des <span class="nd">Heren</span>. Gij zegt: Gij moogt tegen Israël niet profeteren, noch tegen <span class="highlight tooltipkeyword" data-keyword="1782" title="">Isaaks</span> huis uw woorden laten stromen. </span> 
  <span class="verse"><sup id="Amos.7.17" class="v">17</sup>Daarom, zo zegt de <span class="nd">Here</span>: Uw vrouw zal in de stad <span class="highlight tooltipkeyword" data-keyword="113" title="">overspel</span> bedrijven, uw zonen en uw dochters zullen vallen door het <span class="highlight tooltipkeyword" data-keyword="985,31" title="">zwaard</span>, uw akker zal met het meetsnoer verdeeld worden, gij zelf zult op onreine bodem sterven, en Israël zal voorzeker in ballingschap wegtrekken uit zijn land.<p></p></span> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Vierde visioen: Een korf met ooft</h3> 
  <p class="p"><h1>8</h1><span class="verse"><sup id="Amos.8.1" class="v">1</sup>Aldus deed de Here <span class="nd">Here</span> mij aanschouwen: Zie, een korf met rijpe vruchten. </span><span class="verse"><sup id="Amos.8.2" class="v">2</sup>Toen zeide Hij: Wat ziet gij, <span class="highlight tooltipkeyword" data-keyword="1033,1031" title="">Amos</span>? En ik zeide: Een korf met rijpe vruchten. Daarop zeide de <span class="nd">Here</span> tot mij: Rijp is het einde voor Israël, mijn volk. Ik zal het voortaan niet meer sparen. </span><span class="verse"><sup id="Amos.8.3" class="v">3</sup>De tempelzangen worden tot weeklacht op die dag, luidt het woord van de Here <span class="nd">Here</span>. Talrijk zijn de lijken! Allerwegen werpt Hij ze neder! Stil!</span></p> 
  <h3 class="s">Strafrede tegen afpersing</h3> 
  <p class="p"><span class="indent"></span><span class="verse"><sup id="Amos.8.4" class="v">4</sup>Hoort dit, gij die fel zijt op de arme, om de weerlozen des lands te vernietigen, </span><span class="verse"><sup id="Amos.8.5" class="v">5</sup>denkend: Wanneer is de nieuwe maan voorbij, dat wij koren kunnen verkopen, en de sabbat, dat wij graan te koop kunnen bieden, met verkleining van de efa, met vergroting van de <span class="highlight tooltipkeyword" data-keyword="1010,69" title="">sikkel</span>, met bedrieglijk gebruik van een valse <span class="highlight tooltipkeyword" data-keyword="453,1018" title="">weegschaal</span>, </span><span class="verse"><sup id="Amos.8.6" class="v">6</sup>ten einde de geringen te kopen voor geld en de arme om een paar schoenen; en wij verkopen afval voor graan! </span><span class="verse"><sup id="Amos.8.7" class="v">7</sup>Gezworen heeft de <span class="nd">Here</span> bij <span class="highlight tooltipkeyword" data-keyword="1784" title="">Jakobs</span> heerlijkheid: Voorwaar, Ik zal in eeuwigheid niet een van hun daden vergeten!</span></p> 
  <p class="p"><span class="indent"></span><span class="verse"><sup id="Amos.8.8" class="v">8</sup>Zou hiervan de aarde niet beven, zodat al wie erop woont <span class="highlight tooltipkeyword" data-keyword="1119" title="">rouw</span> bedrijft? Zou ze niet geheel en al oprijzen als de <span class="highlight tooltipkeyword" data-keyword="1160" title="">Nijl</span> en opgezweept worden en weder inzinken als de rivier van Egypte?</span></p> 
  <h3 class="s">Een dag van zonsverduistering en rouwklacht</h3> 
  <p class="p"><span class="indent"></span><span class="verse"><sup id="Amos.8.9" class="v">9</sup>Te dien dage zal het geschieden, luidt het woord van de Here <span class="nd">Here</span>, dat Ik op de middag de zon zal doen schuilgaan en bij klaarlichte dag het land in het donker zal zetten. </span><span class="verse"><sup id="Amos.8.10" class="v">10</sup>Dan zal Ik uw feesten in <span class="highlight tooltipkeyword" data-keyword="1119" title="">rouw</span> verkeren, en al uw liederen in klaagzang. Dan zal Ik rouwgewaad brengen op alle heupen en kaalheid op elk hoofd. En Ik zal het maken als de <span class="highlight tooltipkeyword" data-keyword="1119" title="">rouw</span> over een eniggeborene en het einde ervan als een bittere dag.</span></p> 
  <p class="p"><span class="indent"></span></p> 
  <h3 class="s">Honger en dorst</h3> 
  <span class="verse"><sup id="Amos.8.11" class="v">11</sup>Zie, de dagen komen, luidt het woord van de Here <span class="nd">Here</span>, dat Ik een honger in het land zal zenden - geen honger naar brood, en geen dorst naar water, maar om de woorden des <span class="nd">Heren</span> te horen. </span> 
  <span class="verse"><sup id="Amos.8.12" class="v">12</sup>Dan zullen zij zwerven van zee tot zee, en van het noorden naar het oosten zullen zij dolen, om te zoeken het woord des <span class="nd">Heren</span>; maar vinden zullen zij het niet. </span> 
  <span class="verse"><sup id="Amos.8.13" class="v">13</sup>Te dien dage zullen de schone maagden en de strijdbare jongelingen in onmacht vallen van dorst, </span> 
  <span class="verse"><sup id="Amos.8.14" class="v">14</sup>die zweren bij wat de <span class="highlight tooltipkeyword" data-keyword="1711,1710" title="">schuld</span> van Samaria is, die zeggen: Zo waar uw god leeft, o Dan! en: Zo waar de bedevaart naar Berseba leeft! Ja, zij zullen vallen en niet weer opstaan.<p></p></span> 
  <br> 
   
 </div> 
</div><div class="bibletext"> 
 <div id="scroller"> 
  <h3 class="s">Vijfde visioen: Het beslissende gericht</h3> 
  <p class="p"><h1>9</h1><span class="verse"><sup id="Amos.9.1" class="v">1</sup>Ik zag de Here staan bij het <span class="highlight tooltipkeyword" data-keyword="1818" title="">altaar</span>, en Hij zeide: Sla het kapiteel, zodat de drempels beven, en breek ze stuk op hun aller hoofd, en wie van hen overblijven, zal Ik doden met het zwaard. Niet één van hen zal ontvluchten, niemand van hen zal ontkomen. </span><span class="verse"><sup id="Amos.9.2" class="v">2</sup>Al groeven zij door tot in het dodenrijk, mijn hand zou hen vandaar weghalen; al klommen zij op ten hemel, Ik zal hen vandaar omlaag trekken! </span><span class="verse"><sup id="Amos.9.3" class="v">3</sup>Al verscholen zij zich op Karmels top, Ik zou hen daar opsporen en weghalen; al verborgen zij zich voor mijn ogen op de bodem der zee, Ik zou vandaar een slang gelasten hen te bijten! </span><span class="verse"><sup id="Amos.9.4" class="v">4</sup>Al gingen zij voor hun vijanden uit in gevangenschap, Ik zou vandaar het <span class="highlight tooltipkeyword" data-keyword="985,31" title="">zwaard</span> gelasten hen om te brengen. Zo richt Ik op hen mijn oog, ten kwade en niet ten goede. </span><span class="verse"><sup id="Amos.9.5" class="v">5</sup>Ja, de Here, de <span class="nd">Here</span> der heerscharen, die de aarde aanroert en zij wankelt, zodat al wie erop wonen jammeren, en zij geheel en al oprijst als de <span class="highlight tooltipkeyword" data-keyword="1160" title="">Nijl</span>, en inzinkt als de rivier van Egypte; </span><span class="verse"><sup id="Amos.9.6" class="v">6</sup>die in de hemel zijn opperzalen heeft gebouwd en zijn gewelf op aarde heeft gegrondvest, die het water der zee heeft opgeroepen en uitgegoten over de oppervlakte der aarde - <span class="nd">Here</span> is zijn naam.</span></p> 
  <h3 class="s">Uitverkiezing geen vrijbrief voor een <span class="highlight tooltipkeyword" data-keyword="1710,1063" title="">zondig</span> leven</h3> 
  <p class="p"><span class="indent"></span><span class="verse"><sup id="Amos.9.7" class="v">7</sup>Zijt gij voor Mij niet gelijk aan de kinderen der Ethiopiërs, o kinderen Israëls? luidt het woord des <span class="nd">Heren</span>. Heb Ik Israël niet uit het land Egypte gevoerd en de <span class="highlight tooltipkeyword" data-keyword="1764" title="">Filistijnen</span> uit Kaftor en de Arameeërs uit Kir? </span><span class="verse"><sup id="Amos.9.8" class="v">8</sup>Zie, de ogen des Heren <span class="nd">Heren</span> zijn tegen het zondige koninkrijk, en Ik zal het verdelgen van de aardbodem. Evenwel zal Ik het huis <span class="highlight tooltipkeyword" data-keyword="1784" title="">Jakobs</span> niet geheel en al verdelgen, luidt het woord des <span class="nd">Heren</span>. </span><span class="verse"><sup id="Amos.9.9" class="v">9</sup>Want zie, Ik geef bevel, en Ik schud het huis van Israël onder al de volken, gelijk men met een <span class="highlight tooltipkeyword" data-keyword="77,1155,1013,1124" title="">zeef</span> schudt, en geen steentje zal ter aarde vallen. </span><span class="verse"><sup id="Amos.9.10" class="v">10</sup>Door het <span class="highlight tooltipkeyword" data-keyword="985,31" title="">zwaard</span> zullen zij sterven, al de zondaren van mijn volk, die zeggen: Gij moogt <span class="highlight tooltipkeyword" data-keyword="1711,1710" title="">het kwaad</span> niet nader brengen en het ons niet tegemoet voeren.</span></p> 
  <h3 class="s">De onverbrekelijke heilsbelofte</h3> 
  <p class="p"><span class="indent"></span><span class="verse"><sup id="Amos.9.11" class="v">11</sup>Te dien dage zal Ik de vervallen hut van <span class="highlight tooltipkeyword" data-keyword="1718" title="">David</span> weder oprichten, Ik zal haar scheuren dichten en wat daarvan is ingestort, overeind zetten; Ik zal haar herbouwen als in de dagen van ouds, </span><span class="verse"><sup id="Amos.9.12" class="v">12</sup>opdat zij beërven de rest van <span class="highlight tooltipkeyword" data-keyword="1306" title="">Edom</span> en van al de volken over wie mijn naam is uitgeroepen, luidt het woord van de <span class="nd">Here</span>, die dit doet. </span><span class="verse"><sup id="Amos.9.13" class="v">13</sup>Zie, de dagen komen, luidt het woord des <span class="nd">Heren</span>, dat de <span class="highlight tooltipkeyword" data-keyword="1156,1014" title="">ploeger</span> zich aansluit bij de maaier en de druiventreder bij hem die het <span class="highlight tooltipkeyword" data-keyword="67" title="">zaad</span> strooit; dan zullen de bergen druipen van jonge <span class="highlight tooltipkeyword" data-keyword="1101" title="">wijn</span> en al de heuvelen daarvan overvloeien. </span><span class="verse"><sup id="Amos.9.14" class="v">14</sup>Ik zal een keer brengen in het lot van mijn volk Israël: verwoeste steden zullen zij herbouwen en bewonen; wijngaarden zullen zij planten en de <span class="highlight tooltipkeyword" data-keyword="1101" title="">wijn</span> ervan drinken; boomgaarden zullen zij aanleggen en de vrucht daarvan eten.</span></p> 
  <p class="p"><span class="indent"></span><span class="verse"><sup id="Amos.9.15" class="v">15</sup>Dan zal Ik hen planten in hun grond, en zij zullen niet meer worden uitgerukt uit de grond die Ik hun gegeven heb, zegt de <span class="nd">Here</span>, uw God.</span></p> 
  <br> 
   
 </div> 
</div>